<TEI xmlns="http://www.tei-c.org/ns/1.0">
   <teiHeader>
      <fileDesc xml:id="resch-j-constantinus">
         <titleStmt>
            <title>Constantini Hostia, versio electronica</title>
            <author>Joseph Resch</author>
            <editor>Stefan Zathammer</editor>
            <respStmt>
               <resp>Hanc versionem electronicam curavit</resp>
               <name>Stefan Zathammer</name>
            </respStmt>
         </titleStmt>         
         <editionStmt>
            <edition>Digital text provided by the editor.</edition>
         </editionStmt>
         <extent></extent>
         
         <publicationStmt>
            <p>Croatica et Tyrolensia: Tyrolis Latina <date>August 2017</date></p>
         </publicationStmt>
         
         <sourceDesc>
            <bibl>Bibliotheca Seminarii Maioris Brixinensis, Sig. SEM F15</bibl>
            <bibl></bibl>
         </sourceDesc>
      </fileDesc>
      
      <profileDesc>
         <creation>
            <date when="1758/1759">1758/1759</date>
         </creation>
         <textClass>
            <keywords scheme="time">
               <term>18th century</term>
            </keywords>
            <keywords scheme="genre">
               <term>Theater</term>
            </keywords>
         </textClass>
      </profileDesc>
      
      <revisionDesc>
         <change>
            <date>06-08-2017</date>
            <name>Stefan Zathammer</name>
         </change>
      </revisionDesc>
   </teiHeader>
 
 
<span class=head>Prologus</span>

<span class=speaker>Apollo Musarum praeses in Parnasso, Musae Calliope, Thalia, Clio, Melpomene, Euterpe, Terpsichore, Erato, Uranie, Polyhymnia, et Themis dea.</span>

<p><i>Chorus Musarum</i><br>
Phoebe, Phoebeo radio ora picte,<br>
nube candentes humeros amicte,<br>
quem verecundo celebrant novenae<br>
&nbsp;&nbsp;&nbsp;&nbsp;&nbsp; Camenae!<br></p>

<p>Ecce Musarum chorus et corona<br>
poplite inflexo tibi, Phoebe, prona,<br>
concinit laudes cithara sonora<br>
&nbsp;&nbsp;&nbsp;&nbsp;&nbsp;voce canora.<br></p>

<p>Phoebe, Parnassi iubar et levamen<br>
atque Musarum decus et iuvamen,<br>
praeses ipsarum, accipias honores<br>
&nbsp;&nbsp;&nbsp;&nbsp;&nbsp;turis odores.<br></p>

<p><i>Recitativo</i><br>
APO. Musae Olympiades,<br>
Iovis Aegiochi filiae,<br>
nec non auricomae<br>
&nbsp;&nbsp;&nbsp;&nbsp;&nbsp;Mnemosynes!<br>
Quae veluti suaviloquae Sirenes<br>
nunc ad Hippocrenes<br>
dulcifluos fontes,<br>
nunc per sacri Olmii montes<br>
choreas agitatis<br>
tenerisque pedibus tripudiatis.<br>
Tu vero praeprimis, Calliope,<br>
&nbsp;&nbsp;&nbsp;&nbsp;&nbsp;harum<br>
praestantissima dearum,<br>
cantum ab Apolline<br>
ad Themidem convertite!<br></p>

<p><i>Aria</i><br>
Felix, quem Musae diligunt,<br>
cui dulce melos concinunt,<br>
e quarum ore suavis<br>
mellitis plena favis<br>
&nbsp;&nbsp;&nbsp;&nbsp;&nbsp;manare solet vox.<br>
Talis redundat gratia,<br>
si per rosarum atria<br>
Aurora scandit polum,<br>
si per obscurum solum<br>
&nbsp;&nbsp;&nbsp;&nbsp;&nbsp;diei cedit nox.<br></p>

<p><i>Recitativo</i><br>
CAL. Apollo, salve, Cynthie,<br>
auratae inventor citharae!<br>
Noster concentus incassum<br>
impleret his deliciis Parnassum,<br>
nisi praesentia Apollinis<br>
gratiam Musis adderet Pieriis.<br></p>

<p><i>Aria</i><br>
Quae facies caelo sereno,<br>
in aere lucis egeno,<br>
si nocte prostrata,<br>
Aurora fugata<br>
Titania caput extulerit fax,<br>
Apollini talis est vultus<br>
et vultui talis est cultus,<br>
si praeses Musarum,<br>
sol novem stellarum<br>
coruscat, Pieridum aurea pax.<br></p>

<p><i>Recitativo</i><br>
THA. Quantumvis facundissimae<br>
vox melle dulcior sit Calliope.<br>
Euterpe canat dialecticam longo tractatu<br>
Melpomene tragoedias tristi boatu,<br>
Thalia germinet comoedias,<br>
Terpsichore ducat choreas,<br>
Uranie stellas contempletur.<br>
Harum tamen omnium omnia<br>
unus Apollo decora<br>
&nbsp;&nbsp;&nbsp;&nbsp;&nbsp;complectetur.<br></p>

<p><i>Aria</i><br>
Clio, soror gloriosa,<br>
carmen pange epicum,<br>
Erato, Paestana rosa<br>
&nbsp;&nbsp;&nbsp;&nbsp;&nbsp;pulchrior, elegiacum!<br></p>

<p>Quate sistra, move plectra,<br>
soror Polyhymnia!<br>
Pelle curas, atra spectra,<br>
&nbsp;&nbsp;&nbsp;&nbsp;&nbsp;tua move cymbala!<br></p>

<p>Nostras tamen, ut amoenas<br>
dulci modulamine,<br>
superabit cantilenas<br>
&nbsp;&nbsp;&nbsp;&nbsp;&nbsp;suo Phoebus carmine.<br></p>

<p><i>Recitativo</i><br>
APO. Musae Heliconiades,<br>
sorores Pierides,<br>
placent equidem,<br>
quae concinuistis ad Apollinem,<br>
attamen magis Themidi placitura,<br>
quae sua cuique reddit iustitiae iura.<br>
Hanc igitur adoremus<br>
suumque ei templum consecremus,<br>
Iovis mentem oblectando,<br>
regem regum adorando,<br>
ubi Themis fatidica<br>
et dea Titania<br>
fundit oracula.<br></p>

<p><i>Aria</i><br>
Hic locus, quo Deucalio<br>
a Themidis oraculo<br>
edoctus se prostravit,<br>
quo per coniectos lapides<br>
cum Pyrrha suas fixit spes,<br>
res lapsas reparavit.<br>
Dum fusis tenerrimis votis,<br>
nimbis Aquilone remotis,<br>
dum capite pie velato,<br>
lapillo post terga iactato,<br>
humanum genus restauravit.<br></p>

<p>Hic quondam Atlas caelifer<br>
– cui cognatus Iupiter<br>
concesserat regnare –<br>
a Themide Parnassia<br>
conceperat oracula,<br>
prostratus ad altare.<br>
Sic ego truncato Pythone<br>
et domito victor dracone<br>
fusoque putoribus pleno<br>
per vulnera mille veneno<br>
tibi Themi templum dicabo.<br></p>

<p><i>Recitativo</i><br>
APO. Ecce caelestis fulgor dea propitia<br>
iam implet templi limina.<br>
Ergo Themi, quae fixa fatali lege<br>
divina praescis gubernacula<br>
per caelica oracula<br>
a Iove, deorum et hominum rege.<br>

<p><i>Chorus Apollonis et Musarum</i><br>
O Themi, antiquo generata caelo!<br>
Prima quae pulso veneranda Belo<br>
praescias sortes homini dedisti<br>
&nbsp;&nbsp;&nbsp;&nbsp;&nbsp;et docuisti<br></p>

<p>prima, quis ritus superos colendi,<br>
tureque accenso pecus offerendi<br>
victima ut possit recreare caesa<br>
&nbsp;&nbsp;&nbsp;&nbsp;&nbsp;numina laesa.<br></p>

<p>A domo sancta omne malum repelle,<br>
ne fretum terrae fieret rebelle,<br>
sol tuus spectet nebula remota<br>
&nbsp;&nbsp;&nbsp;&nbsp;&nbsp;publica vota.<br></p>

<p><i>Recitativo</i><br>
THE. Ego sum, quae prima caeremonias<br>
dedi mortalibus, immortalibus sacriferas.<br>
Placet hoc vestrae religionis specimen,<br>
placent nova templa, attamen<br>
<i>(ariose)</i> templa reor dici, quae mons Sabiona dicabit,<br>
Brixina perficiet, Leopoldus mysta sacrabit,<br>
non mihi, sed Themidi meliori, templa sophiae<br>
divinae et divae matri renovanda Mariae.<br></p>

<p><i>Aria</i><br>
Innoventur hac in die<br>
soni dulcis symphoniae<br>
ad festiva gaudia.<br>
Sabiona laeta plaude,<br>
prima mater, et congaude<br>
fortunata Brixina!<br></p>

<p>Primus Cassiani labor<br>
in hoc coeptus monte Thabor,<br>
Sabionae tumulo,<br>
est in templo Brixinensi,<br>
dedicando hoc in mense,<br>
suo auctus cumulo.<br></p>

<span class=head>Actus I</span>

<span class=head>Scaena I</span>

<span class=speaker>Flavius Constantinus, Eusebius, Paulinus, Crispus et Constantinus iunior.</span>

<p><i>(Per scaenam secundam.)</i><br>
FLA. Iacet cruenta belua, flagellum dei,<br>
Maxentius. Maxentii invisum caput<br>
hoc fulminante acinace praecisum iacet.<br>
EUS. Nempe truculentus Pharao in alto gurgite<br>
submersus amne sanguinis rubro maris<br>
rubri ruborem geminat et fraus hostium<br>
transit pium reditque in auctorem impium.<br>
CRI. Decipula nobis posita decipula fuit<br>
ipsi tyranno pessima auctori suo,<br>
dum Milvii pons amnis in fundum ruit<br>
unaque clade involvit omnem pessimi<br>
exercitum Maxentii. CON. O hostem efferum,<br>
cuius ruinas, miserias, clades, neces,<br>
incendia cineresque quis rite explicet?<br>
FLA. Ex nuntiorum fide est Alexander quoque,<br>
dirus tyrannus Africae, datus neci.<br>
Quid, quod Galerius, ille Dioclis gener,<br>
atrox in ora Illyride Caesar caesus est<br>
quique antea superbo et hostili excitus<br>
furore rapuit victor ardentes opes<br>
superante te, Vulcane, nunc caesus iacet?<br>
EUS. Quisquis rebellat numini et gentem premit<br>
Christo dicatam, quisquis audaci improbus<br>
aestu furit, cum tempore meritas dabit<br>
poenas furoris. Impiis deus breve<br>
concessit aevum. Scelere cum iustos premunt,<br>
in sua tonantem crimina ultorem trahunt.<br>
FLA. Quid amplius sperare mihi par sit, redux<br>
en ipse laeto nuntius vultu admonet.<br></p>
                
<span class=head>Scaena II</span>

<span class=speaker>Nuntius et priores personae.</span>

<p><br><i>(Nuntius funem ostendit.)</i>
<br>NUN. Auguste Caesar! Laqueus en contritus est
<br>ebrt nos iugo tyrannico exempti sumus.
<br>Saevus tyrannus Galliae, Italiae malum,
<br>fatale fulmen occidentis imperii,
<br>hoc fune strangulatus Herculius iacet.
<br><i>(Flavius prae terrore columnae insistit.)</i>
<br>FLA. Superi! CRI. O acerbe, o dire fatorum rigor!
<br>CON. O alta caelorum omina! Eus. O superum fidem!
<br>FLA. Quis horror aures impulit? Quo nuntio
<br>percellis animum? Eus. Haud absque divum numine
<br>adeo probrosa morte correptus fuit.
<br>Sic nempe sequitur ultor a tergo deus
<br>scelera impiorum. Laneo Nemesis pede
<br>urget scelestos. Nemo felici gerit
<br>adversus astra Marte bellorum faces
<br>rebellibusque nemo cum Gigantibus
<br>ignita iacula impunis in caelum iacit.
<br>FLA. Nutat animus tremitque tam horrenda nece.
<br>Hinc superum adoro nutum, at illinc misereor,
<br>quod Maximianus Herculius, altor meus,
<br>socer mihi venerandus et semper mihi
<br>patris loco habitus, imperator inclitus
<br>Caesarque totque Caesarum augustus pater,
<br>adeo probrosa a iudice supremo nece
<br>sublatus animam exspuerit infaustus suam.
<br><i>(Canitur tuba.)</i>
<br>EUS. Quis iste strepitus? Quis tubae increpuit fragor?
<br>FLA. En ut sereno laetus aspectu emicat
<br>Licinius imperator et pignore sacro,
<br>affinitatis vinculo, adnexus mihi.
<br>EUS. Subit ecce victor. -- -- -- <i>(Iterum canitur tuba.)</i></p>

<span class=head>Scaena III</span>
  
<span class=speaker>Prioribus accedit Licinius cum Iulio Licinio et Hannnibaleiano.</span>
              
<p>-- -- -- LIC. Vindicem Christi voca<br>
tuumque, Constantine! Io victoria!<br>
Io triumpha! FLA. Maximum nobis decus<br>
affinis est Licinius. Hanc victoriam,<br>
quaecunque sit, tibi gratulor. Pande seriem!<br>
LIC. Haud apparatu est facilis, haud pretio levi<br>
redempta laurus. Largus hanc tinxit cruor<br>
et utrinque multa exercitus uterque invicem<br>
anima litarunt. In necem totis itum est<br>
agminibus, idem Martis hinc illinc furor.<br>
Non ordine ullus cedere aut fractus mora<br>
remittere iras, nil fugae et metui datum.<br>
Aequoque Marte pertinax diu stetit<br>
sors dubia pugnae, donec, a multo cane<br>
agitata tanquam belua, tyrannus cadat<br>
nostrosque Maximinus in casses ruat.<br>
Haec prada opima clavis est victoriae<br>
facilemque duris exitum rebus dabit.<br>
En Maximinum vinculis gravem vide<br>
et contremisce! IUL. En praeda conspectum subit,<br>
en primus in nos detonat capti furor.<br>
HAN. Ecce furiosus fulminat ab oculis nitor.<br></p>

<span class=head>Scaena IV</span>

<span class=speaker>Maximinus et priores.</span>

<p>MAX. Ubi praedo? Ubi hostis? Tene, scelerate, intueor?<br>
LIC. Me, me intueris, perfide, infelix, miser!<br>
Qui sim, vide! – Hasne frontis agnoscis notas,<br>
e cuius ore fulmen in caput tuum<br>
erupit hodie? En ista quid possit manus,<br>
scis ipse et orbis ultimum audivit latus.<br>
MAX. Agnosco te, o totius Orientis latro<br>
et perduellis proditor! Cognosco te.<br>
Nosco hanc coronam, in capite furtivum decus.<br>
LIC. Tantopere furis victus? MAX. Et vinctus quidem.<br>
Non vincta tamen est lingua nec victus animus.<br>
FLA. Ignescit oculo sceleris interpres, furor.<br>
MAX. Non me imperandi caecus armavit furor,<br>
sed sancta pietas totque populorum salus.<br>
EUS. Etiam scelestis umbra virtutis placet?<br>
Tyranne, non sic ludimus. LIC. Procul mora<br>
auferte dirum, carceris diro in specu<br>
abscondite nefas et catenatum canem!<br>
MAX. Impie! LIC. Tyranne! MAX. Barbare! LIC. Infelix! MAX. Ferox!<br>
FLA. Latrare poteris, non tamen poteris diu<br>
mordere, donec ensis hic caput auferat.<br>
MAX. En me sub ictu, carnifex et perfide<br>
tyranne, trado, trado carnifici caput.<br>
Absume corpus ignibus, ferro seca!<br>
LIC. Responsa ab ore ferreo feres brevi.<br></p>

<span class=head>Scaena V</span>

<span class=speaker>Abducitur Maximinus, remanent reliqui.</span>

<p>FLA. Auguste frater, quod hodie egisti, tua<br>
tam gloriosum facinus haud fecit manus,<br>
fecere superi. Numini hanc victoriam<br>
adscribe, vero numini Christo, patris<br>
consempiterni filio! Hic Maxentium<br>
prostravit, hic tyrannum Alexandrum meis,<br>
hic Maximinum pedibus advolvit tuis.<br>
Audire lubeat, quis mihi tantum deus<br>
dederit triumphum. Noctis ubi iuri dies<br>
cessit peracta seque per sudum faces<br>
egere Olympum, visa per somnum fuit<br>
species triumphi: Visus ad nostros pedes<br>
iacere pronus civis, auditur canor<br>
plaudentis aeris. Deinde, ubi extersis sopor<br>
abscessit oculis, geminus aspectu gravis<br>
vir ante vultum constitit, fassus deum<br>
nostris favere proeliis. Circum cohors<br>
multa angelorum luce radiantem hanc crucem<br>
suspendit inter sidera hac voce addita:<br>
<i>(Monstratur crux in vexillo.)</i><br>
„Hoc vince, Constantine, vexillo crucis!“<br>
LIC. Agnosco magnum numen, ad cuius sacra<br>
lustrata caeli luce mens pridem aestuat.<br>
Equidem expiatum fonte lustrali caput<br>
nondum innocentes ambiunt caeli nives.<br>
Lux tamen oborta pectori hunc unum mihi<br>
deum fatetur. Iupiter non est deus,<br>
non Mars cruoris avidus, haud lucis pater<br>
Phoebus diurnae. Idola si nuper mihi<br>
sunt ture multo culta, meliorem deus<br>
afflavit animum. Huic ego posthac genu<br>
lunabo soli, vasta caelorum cui<br>
machina laborat, ture quem sacro deum<br>
gens Christiana adorat et Christum vocat.<br>
PAUL. Quae lux oborta pectori, Caesar, tuo,<br>
auguste, tenebras pristini erroris fugat?<br>
LIC. Favete linguis et animis attendite!<br>
Vigilia noctis ultima e solo in polum<br>
erexit extulitque sidereum caput,<br>
novissima in statione caelorum Venus<br>
claudebat agmen siderum. Somnus brevis<br>	
mihi irrigabat membra, quod mentem anxiam<br>
instans premebat proelium: Fortem fore<br>
numeroque longe maximum adversarium,<br>
qui Christianos gravibus urgeret minis<br>
unoque hiatu diceret cunctos simul<br>
se velle devorare. Cum isthaec volverem,<br>
ecce angelus mihi adstitit – mira eloquor,<br>
sed vera –, dumque miror et moror simul,	<br>
me voce clara alloquitur et scribere iubet<br>
lecto iacentem. „Nescio“, inquam, „scribere.“<br>
„Accerse tibi notarium!“ inquit angelus.<br>
Extemplo levia membra de lecto tuli.<br>
Notarius adest illico et morem gerit,<br>
dictante scribit angelo arcanas preces,<br>
devotione fervidas, plenas fide.<br>
Has praeeunte antistite e Christi grege<br>
preces sequente Caesare et reliquo duce<br>
coram universo exercitu orari iubet.<br>
Isthaec locutus angelus disparuit.<br>
Morem monenti gessimus. Pleni fide<br>
fiduciaque in Christum anhelo pectore<br>
ferimur in hostem labaro sanctae crucis<br>
praeeunte, quem vix vidimus, iam vicimus.<br>
EUS. ET OMNES Igitur uterque patriae augustus pater<br>
vivat, triumphet, imperet, in aevum regat!<br>
FLA. Romane miles, plaude victori tuo,<br>
Christo, saluti gentium, horrori hostium!<br>
<i>(Constantinus tollit labarum crucis in altum.)</i><br>
En gloriosum labarum signi crucis,<br>
quo Christus usque regnat, invictus quoque<br>
Christus triumphat! EUS. ET OMNES Hoc signo crucis,<br>
hoc vince, Constantine, et adversarios<br>
prosterne nostros! -- -- --<br>
<i>(Licinius et omnes milites tangentes labarum iurant.)</i><br>
-- -- -- FLA. Impia tyrannis iacet,<br>
iacent superba capita. Quae olim caelicas<br>
ferire voluere apice sublimi faces,<br>
nunc in profundum lapsa Tartarum iacent.<br>
Idcirco templa Tyria templaque Solyma<br>
renovare stat, renovata Christo adscribere<br>
et Christiano consecrare numini!<br>
<i>(Per scaenam mediam.)</i><br>
<i>(Finis protasis.)</i><br></p>

<span class=head>Scaena VI</span>

<span class=speaker>Remanet Crispus et Constantinus iunior.</span>
 
<p><i>(Incipit epitasis.)</i><br>
CRI. An serio haec Licinius? An signum crucis<br>
devoto adorat poplite? An deos suos<br>
corde exsecratur serio? Ubi vetus furor?<br>
Ubi prior apparatus armorum, cruces,<br>
tormenta, lanceae, acinaces, ignes, rotae,<br>
queis Christianum exercuit saevus gregem? <br>
Ubi tot Quiritum civium effusus cruor,<br>
quot Christi in odium martyres caelo intulit?<br>
CON. Quae, Crispe, tibi suspicio mentem vellicat,<br>
meum et animum non praeterit. Mutabilis<br>
et versipellis artifex fraudum omnium,<br>
Licinius, artes paulo post elatior<br>
Stygio tumentes toxico prodet palam.<br>
Novi nocentis indolem: In corde excoquit<br>
longe alia, quam quae ab ore mendaci exurit.<br>
CRI. Latet anguis hac in herba eo nocentior,<br>
quanto venenum occultius in illa latet.<br>
Nec tot paternae proderunt victoriae<br>
congesta laudum decora, non Martis favor<br>
domitique reges, non triumphatae hactenus<br>
Christique per nos subditae gentes iugo.<br>
CON. Sed Christiano Christus assistet gregi<br>
quique veteris serpentis attrivit caput,<br>
etiam huius anguis proteret colla tumida.<br>
CRI. Quod animal excoriatum in has oras pedem?<br>
CON. Crinitus hic cometa quas minas iacit?<br>
CRI. Fugiamus hinc! Fugiamus hoc monstrum ferox!<br></p>

<span class=head>Scaena VII</span>

<span class=speaker>Diocletianus.</span>

 <p><i>(Per latus theatri.)</i><br>
 In haec reservor tempora? Ego paulo antea<br>
 canis et annis plenus et lauris gravis<br>
 imperia terris, nomen aequavi polis,<br>
 nunc abdicato imperio in ultimum omnia<br>
 discrimen adduxi. Imperi nomen sacrum,<br>
 me, patriam, rem publicam, templa et deos<br>
 pessumdedi. Paulo antea sceptro potens,<br>
 dives tributis gentium plane omnium<br>
 altum superbus extuli in caelos caput,<br>
 nunc e diametro eiectus, exul, inops laris,<br>
 heu sponte miser, egenus, exesus fame<br>
 sum nemini miserabilis. Paulo antea<br>
 orbi universo iura terribilis dedi,<br>
 nunc omnibus sum gentibus contemptui,<br>
 ubique spernor, rideor, ludor, premor.<br>
 Et – quod dolendum maxime mentem premit –<br>
 quod Christiano nomini ex orbe penitus<br>
 eliminando impenderam, fructu caret.<br>
 Vah, quanta nostrum numinum probra cernimus!<br>
 Vilescit immortalium nomen deum,<br>
 delubra nutant omnia, antiquis cadit<br>
 Iupiter ab aris, Roma Christiadum deo<br>
 devota lunat poplitem, fumant novis<br>
 altaria sacris, unde pernicies diis<br>
 imminet avitis. – Vade! Quid lentus stupes?<br>
 Quid, magne quondam Caesar, oculos – vah probrum! –<br>
 his Christianis inquinas monstris tuos? <br>
 Regredere in aulam, sterne et everte omnia!<br></p>

<span class=head>Chorus poetico-moralis I</span>

<span class=speaker>Tres peregrini ex Alemannia.</span>

<p>PER. I Erz böswicht Maximin! wie wird dein böses gwissen<br>
von würmen banger angst gehenkhert und gebissen?<br>
Wie wirst von nattern deiner unkheüschen lust<br>
zerrissen? Und wie belt ein hundt in deiner brust:<br>
wan dir das herze schlagt, wan der von schlaf erweket,<br>
den mehr vergossnes blut, als edler purpur deckhet.<br>
PER. II Ach bluthundt! Ach wie wird dein lasterhafftes blut<br>
ablöschen in der höll die glimmer schwöfel-gluth!<br>
Wie wird Megaera dir die schlangen-ruthen binden,<br>
wie wird Alecto böch von Phlegethon anzinden.<br>
Dort wüttrich lösch dein durst von gall und gifft der schlang,<br>
wan deinen leib zerreist die glüend heisse zang.<br>
PER. III Auch Diocletian hat mit sein lewen-khlauen<br>
die welt verwüst, das es ein grausen anzuschauen.<br>
Die eglen nicht so sehr nach menschen-bluthe dirst<br>
als wie zum menschen-fras geneigt ist diser first.<br>
Kein solcher unmensch ist, des Caucasus gefilde<br>
hat khein solch unthier nicht, kein tyger ist so wilde.<br>
Er wird bald geist und gifft, und gall und seel ausblasn,<br>
der so begirig war auf Christen-blut zu rasn.<br>
Wird bald sein mörder selbst durch eigen-morde werden,<br>
der güfftge Basilisg, die müssgeburth der erden.<br>
Die ganze welt, so tobt von seiner tyraney,<br>
wird bald durch seinen mord von mord-schwert werden frey<br>
PER. I Ist leyder gar zu war, die Römer werdens wissen,<br>
die Tyber mus zu Rom fast ewig blutig flüssen.<br>
Der grausame tyran, des grausens ebenbild<br>
Maxentius hat sie mit solchen strömen gfilt.<br>
Fliech Tyber! edler fluss! dorthin, wo Nil entspringet,<br>
wo Ganges perlen-reich sich in das mör verschlinget.<br>
Ach wär es der stadt Rom das sibenbergicht haubt,<br>
unter des Taurens khlufft zu bergen nur erlaubt!<br>
PER. II. Licinius wird auch den säbel wider schleiffen,<br>
mit dem er will in bluth das Christen-volck erseüffen.<br>
PER. III. Grausamer wütterich! tobent von solchen durst<br>
mit schadn der ganzen welt und menschlichen verlurst:<br>
das ihr das menschen-blut fir schaum der Thetis achtet,<br>
auf dem altar des zorns vil menschen-opfer schlachtet.<br>
Die rache khület sich sonst durch den totten-schweis,<br>
eür hass so gros, das er sich nicht zu kühlen weis.<br>
Eur scharlach saugt mehr blut der menschen als der schneckhen,<br>
den ihr mit allerley blut-schanden mögt befleckhen.<br>
PER. I Aus den verfolgungen was wartet als das schwert<br>
auf menschen, und die flamen auf ganze Christen-herdt?<br>
Verwüstung auf das land: wan nit des himmels rache<br>
auf die tyrännen blizt fir die gerechte sache.<br>
PER. II Wan du o himmels first nit obenhin beschaust,<br>
was auf der welt geschicht: wan deine starcke faust<br>
mit donner und mit bliz nicht ist umsonst bewehret,<br>
warum hast nicht mit feür die wüttrich längst verzehret?<br>
Warum feyrst du nit feür, mit donner und mit knall?<br>
Ihr wüttrich sterbt, der sterb ersterb in eüch kein mahl.<br>
Kan eüch die sonne wohl noch ihren glanz vergönnen?<br>
Warum will sie eüch nicht durch ihren strahl verbrennen?<br>
Man tilg in Rom und welt eur schlimm gedechtnus aus,<br>
die eül und natter sag eür lob zum nachwelts graus.<br>
PER. I Sich an, gerechter gott! gies ungeheüre seen<br>
von deinen wolcken aus, so, das ihr fus nicht stehen,<br>
noch boden finden kann, die welle schluckh sie ein,<br>
und was die welt gestrafft, straff iezto sie allein.<br>
Zerschmöls der sternen-gold, und lass sie schwöfel speyen.<br>
Lass feüer auf ihr haubt als dickhe flocken schneien.<br>
Schitt alles auf sie aus, vill völckher haben nicht<br>
ein so verteüfelts stuckh, net sie gethan, verricht.<br>
Sich zu, gerechter gott! der erden abgrund spanne<br>
den weiten rachen auf. Wie du dem grosen manne<br>
dem Moyses recht geschafft, als er die eingeschluckht,<br>
so aus desselben faust das regiment geruckht.<br>
PER. II Eur cörper werd ein aas, eür geist ein brand der höllen,<br>
der hencker schleppe eüch, wo Styx und Lethe schwöllen.<br>
Wer gott und himmel stürmmt, wie ihr, wird asch und graus.<br>
Der Christen gott wird eüch wohl entlich tilgen aus.<br>
PER. III Wan schon mit ihrem schwanz die traurigen comoeten<br>
den Saphir reiner lüfft mit blutgen strählen röthen.<br>
Wan schon verfolgung tobt, so seind wir doch gesinnt,<br>
solang ein tropfen bluth in unsren adern rinnt,<br>
solang der athem wird die lebens yälge treiben,<br>
wollen wir alle drey dem Christen-Gott treü bleiben.<br></p>

<span class=head>Actus II</span>

<span class=head>Scaena I</span>

<span class=speaker>Maximinus in carcere.</span>

<p><i>(Aperitur carcer.)</i><br>
Invisa lux! Invise vitae spiritus!<br>
Heu fata dira et impia! – Hanc stringant manum<br>
turpes catenae, quam hactenus celso in throno<br>
ornavit Eoi imperi et sceptri decus!<br>
Aequalis astris antea gressum tuli<br>
altum superbo vertice attingens polum,<br>
nunc tenebricosus carcer hic misero mihi<br>
sub mortis umbra Caesari metam facit.<br>
Cur mihi videntur concuti ad tristes minas<br>
convexa caeli? Spissior densis coit<br>
caligo tenebris noxque se in noctem abdidit.<br>
An Christianus sanguis effusus, velut<br>
altera Thyestae coena, mihi repulit diem<br>
aversum in ortus? – Quas miser voces dabo<br>
questusque quantos? Tale quis vidit scelus?<br>
Quis inhospitalis Caucasus talem tulit<br>
olim tyrannum? Sustines tantum nefas<br>
gestare, tellus? Non ad inferni Stygem<br>
te meque mergis, rupta et ingenti via<br>
ad Chaos inane me rapis? Compagibus<br>
per te revulsis huc tuam immani sinu<br>
demitte vallem meque defossum tege<br>
Acheronte toto! Noxiae supra caput<br>
animae vagentur nostrum et ardenti freto<br>
Phlegethon arenas igneus totas agens<br>
exitia supra nostra violentus fluat.<br>
– Quid strepitus iste cardinis moti sonat?<br></p>

<span class=head>Scaena II</span>

<span class=speaker>Maximinus et Diocletianus.</span>

<p>DIO. Quid video? Dazam in vinculis? Dazam meum,<br>
Orientis olim Caesarem? Hunc nati loco<br>
hactenus amavi ex intimo cordis sinu.<br>
MAX. An amor paternus impulit in hoc carcere<br>
me visitare, o ante ceteros pater<br>
venerande patres? Filium invisis tuum,<br>
qui quantus est nunc, qui modo tantus fuit?<br>
DIO. O semper acies inter et Martis minas<br>
impavide Maximine, cur tanto quati<br>
animum tumultu pateris? Ubi virtus prior?<br>
Ubi, quo phalanges hostium intrepido pede<br>
calcasti inultus, animus est heroicus?<br>
Unde haec procella vertici incubuit tuo?<br>
MAX. An forsitan – sic numina hunc fallant metum! –<br>
An Christus est mihi vindice iratus manu?<br>
An Christianus antea effusus cruor<br>
petit ultionem? An terra, quae tot sanguinis<br>
deglutiit bibitque, vindictam petit?<br>
DIO. Sepone procul hunc scrupulum! Christus tibi<br>
frustra minatur. Omne tormenti genus<br>
admoveat in te, neutiquam facti tui<br>
paeniteat aut te pudeat! MAX. Horresco referens,<br>
nescio, quod animus grande praesagit malum.<br>
Nocturna tristes somnia incutiunt minas.<br>
Me conscius mali animus et tortor gravis<br>
carnificis instar vexat et ritu canis<br>
clamat, reclamat, lancinat, mordet, latrat.<br>
DIO. Latrare conscientiam impune teneram<br>
permitte! Te ipso fortior, quidquid facis,<br>
fac fortiter et audacter! Etenim audacia<br>
in astra tendit, turpis in mortem timor.<br>
Audaci oportet pectore, invicto impetu<br>
et irretorto lumine in tale facinus<br>
et Christi in odium ruere. Ne testis mali<br>
tibi conscientia pectus allatret tuum!<br>
Praeibo sceleri, praeferam tibi facem,<br>
te liberabo e carceris diro specu,<br>
per hoc caput iuro atque per vadum Stygis,<br>
discrimine quoque capitis ego Dazam meum<br>
servabo vel peribo. -- -- --<br>
<i>(Clauditur.)</i><br></p>

<span class=head>Scaena III</span>

<span class=speaker>Diocletianus solus.</span>

<p>-- -- -- Sed facto est opus.<br>
Licinium adire mente stat fixum mea.<br>
Non volvo caedes civium, patriae bonum,<br>
urbis salutem, patriae pacem peto,<br>
aras Quiritum numinum et acerras Iovis<br>
semper calentes turis incensi dape.<br>
Favete coeptis, inferni! Superos enim<br>
non advocare sceleris in partem audeo.<br>
– At ipsus opportunus huc gressum movet.<br></p>

<span class=head>Scaena IV</span>

<span class=speaker>Diocletianus et Licinius.</span>

<p>DIO. Quae cura me sollicita de regni statu<br>
bonoque quondam publico nostri imperii<br>
oras per omnes Caesarem augustum tulit,<br>
haec abdicato imperio inertem compulit<br>
invisere aulam Caesarum. Veniam date!<br>
Compello te, Liciniane, nec minus tuum<br>
compello fratrem Flavium. Vobis ego<br>
Iovius et alter Herculius, consors mihi,<br>
Romana dedimus sceptra, natorum loco<br>
ambos amavimus et in aula regia<br>
aluimus ambos, sitis ut patriae patres<br>
clavumque Romani imperii iuncta simul<br>
opera geratis. Id quoque Quiritum patrum<br>
senatus atque populus assensu annuit.<br>
LIC. Agnosco, Diocletiane, Romani imperii<br>
nosterque patriaeque communis pater,<br>
quondam imperator, nosco susceptum decus,<br>
rependo grates atque in acceptis fero<br>
fasces, coronam, purpuram, sceptrum, thronum.<br>
DIO. Si gratias mihi serio rependitis,<br>
si sum imperator atque Romani imperii<br>
vesterque patriaeque communis pater,<br>
si mea corona et sceptra, si thronus meus,<br>
ingrata quaenam oblivio ea vestra reputat?<br>
Levis haec querela, gravior exsurgit dolor.<br>
Paulo ante Caesares, paulo ante coluistis deos<br>
et sacra deorum, sancta quos aetas patrum<br>
donavit aris. Nunc ubi est pietas prior?<br>
Ubi vestra virtus? Proh pudor! Ubi pristina<br>
religio? LIC. Facti paenitet, facti pudet<br>
errore ducti pristino, vano Iovi<br>
honorem habuimus. At modo. – DIO. Quid? At modo?<br>
An ergo Christum colitis? An mentis inopes<br>
Galilaeo ad aram flectitis vestrum genu,<br>
qui passus est infame supplicii genus<br>
inter latrones luridae affixus cruci?<br>
LIC. An ergo Christus displicet, quod mortuus?<br>
Mors illa carnis fuerat, haud fuerat dei.<br>
Si lignum inane colitis, an lignum suae<br>
est mortis expers? Ecce dum Christum mori<br>
potuisse vos non creditis, lignum mori<br>
potuisse cur negatis? DIO. Haud lignum, Iovem<br>
nos colimus, immortalem et aeternum deum.<br>
Unde est Quiritum exorta maiestas patrum<br>
nomenque Romani imperii? A summo Iove.<br>
Unde semel orta publicae rei salus,<br>
servata semper floret? A summo Iove.<br>
Et mehercle, quis Romulidum et Iliadum genus<br>
originemque trahat, nisi a summo Iove?<br>
Effare, quis Quiritibus victoriam,<br>
nisi ara det Victoriae? Hic calent foci,<br>
hic vota fervent publica, hic et hostium<br>
trophaea suspenduntur. Haec placat deos,<br>
haec ara cunctorum alligat concordiam,<br>
haec ara sacramenta accipit. Quis hostium,<br>
quis barbararum gentium Victoriae<br>
ignorat aram? Nullus aram hanc oderit,<br>
nisi ille, cui non profuit. Adeo deos<br>
homini, si abessent cetera, utilitas facit.<br>
Attamen, o hominum caeca mens, tamen hodie<br>
caelo timendum est, sede ne avulsus sua<br>
solio ab avito Iupiter caelo cadat.<br>
Caeli ruinis imminet novus deus,<br>
horum deorum latro, quem Christum vocant.<br>
Ergo mihi morem gerite, nam semper meus<br>
pro pace vestra ducit excubias labor!<br>
Nolite patrocinia Romulidum deum,<br>
vestris triumphis propitia, vestro throno<br>
amica, demum deserere turpi fuga!<br>
Ah perdeulles transfugae! Vetera sacra<br>
repetite, Christum deserite, quaeque pueri<br>
iam primo ab aevo avita didicistis sacra,<br>
haec posteris relinquite aetate ultima!<br>
– En clariorem luce doctrinam meam,<br>
neu tu nocentis Caesaris Flavii tui<br>
sequare causam uxorius Constantiae,<br>
sed innocenti Caesari Dazae meo<br>
impia resolvas vincla, nobiscum ut queat<br>
opprimere iniquum Flavium hac adhuc die.<br></p>

<span class=head>Scaena V</span>

<span class=speaker>Licinii soliloquium.</span>

<p>Quid nunc agendum? Quo feram ambiguus pedem?<br>
Qua se arte sceleri casta subducet manus?<br>
Sat efficax oratio mentem premit:<br>
Si Maximinum in vinculis mori sino,<br>
scelus est. Si iniquam Flavii causam sequor,<br>
scelus est. Si amatae coniugi abrumpo fidem,<br>
scelus est. – Tot inter scelera quis stabit pius?<br>
O tu piorum quisquis es tutor deus,<br>
qui numine arces scelera, virtutem imperas,<br>
cur me, innocentis studia sectantem otii<br>
rectique cupidum, tot per insuetas vices<br>
bellique decora, per triumphatas vias<br>
in ista scelerum abrupta nolentem abripis?<br></p>

<span class=head>Scaena VI</span>

<span class=speaker>Licinius, Martinianus, Valens.</span>

<p>MAR. Auguste Caesar, cur tuam frontem trahis?<br>
VAL. Tristis serenum nebula quae vultum tegit?<br>
LIC. In tempore hic adestis, in vado sumus.<br>
Diocletianus pristinum ad vomitum redit,<br>
suis relictis hortulis aulam petit<br>
et Maximinum e carcere absolvi iubet<br>
fratremque nostrum, Flavium, Christo deo<br>
quod adhaereat, suo e throno eiicere cupit.<br>
MAR. Denique aliquando, dum mihi nemo vetat,<br>
pressos dolores evomo in Christi sacra.<br>
Veterem repetimus iure sacrorum statum,<br>
qui primo ab orbe profuit rei publicae.<br>
Votiva fuit haec omnibus potentia<br>
temporibus, oris omnibus. Deorum opem<br>
nemo colendam perneget, quam optandam haud neget.<br>
VAL. Suus cuique ritus esto, religio<br>
cuique sua! Mihi mea placet et tibi tua.<br>
Permitte, quod quisque velit, illud credere!<br>
Quisque sibi suus est deus. Onus magnum quidem<br>
est imperare, maius imperio coli,<br>
diligi et amari. Utrumque, si me audis, obtines.<br>
LIC. Perplexa res est. Si erro, non lubens cado.<br>
MAR. Concede superis! Sequere fatorum impetum,<br>
inanis aequi cultor! Pluribus malim diis<br>
quam soli adhaerere. Melius plures iuvant<br>
quam solus ille et unicus Christus deus.<br>
VAL. Auguste Caesar, melius est cum pluribus<br>
errare quam solum sapere. LIC. Miles, iube<br>
huc Maximinum adesse! E vinculis liber suis<br>
respiret! At quid Flavius mihi oggeret?<br>
MAR. An innocentem emittere e vinclis nefas?<br>
LIC. Hostemne fratri immittere, hoc fas, hoc pium<br>
rectumve reputas? MAR. Non subest umbra sceleris.<br>
LIC. Sceleratus ut sim, pergo, qua pronum est iter.<br>
VAL. Bis est scelestus, scelere qui incoepto abstinet.<br>
LIC. Quid Flavius ad haec oggeret? – Victor sum ego,<br>
mea Maximinus praeda propriumque spolium.<br>
Sed ecce liber vinculis movet pedem.<br></p>

<span class=head>Scaena VII</span>

<span class=speaker>Licinius et Maximinus.</span>

<p><i>(Aperitur carcer et clauditur.)</i><br>
MAX. Non sic minaci dente cum frendens aper<br>
se se in latentes induit casses, brevi<br>
abrumpit ipsos, vinculis liber suis<br>
clamore laeto complet invisum nemus,<br>
gaudet salitque laetus, ut nostrum obruit<br>
laetitia pectus. – O diem! O laetum diem,<br>
albo notandum calculo! O casum novo<br>
dignum triumpho! – Non tamen casus mihi,<br>
virtus tua, imperator, hanc palmam tulit.<br>
LIC. Tua, Maximine, fama virtutis facit,<br>
ut vincula tibi solverem posita tamen<br>
hac lege, socias ut mihi adiungas manus<br>
in Christianum Flavium. Socium quoque<br>
virtutis ambo habebimus veterem patrem<br>
Diocletianum. – Veste mutata licet<br>
silente nocte evadere e castris meis.<br>
MAX. Auguste, tibi, salutis assertor meae,<br>
iuro per omnes siderum in caelo faces,<br>
his quidquid exstat sanguinis venis, tibi<br>
in opprimendum Flavium impendam lubens.<br>
LIC. Ergo resume munera Orientis tui,<br>
rege populos et scande Parthorum thronum!<br>
MAX. Imperet Olympo Iupiter, terris meum<br>
erit imperare. Ille geminos polos regat,<br>
regam ipse populos. Astra festivo sono<br>
celebrent colantque, qui praeest caelo, Iovem,<br>
at mole tellus stans sua attollat mihi<br>
simulacra et aras meque regnantem colat<br>
lateque dominum nec suum obiiciat tonans<br>
plerumque inane fulmen. Aetnaeo in specu<br>
nulla licet incus resonet, ignavus faber<br>
licet ore stertat Lemnius, nunquam vacat<br>
mea dextra telis. Irrita haec nunquam cadunt,<br>
queis nuper oriens orbis eversus fuit.<br>
At nunc rebellis sentiet vires meas<br>
et Maximinum recipiet dominum suum.<br></p>

<span class=head>Chorus I</span>

<span class=speaker>David rex, Nathan propheta, Ioab dux.</span>

<p><i>Aria</i><br>
DAV. Age miles Israelis,<br>
generose sumptis telis<br>
vires tuas exsere!<br>
Cape arma, latus cinge,<br>
quate tela, ferrum stringe,<br>
pugna mecum strenue!<br>
&nbsp;&nbsp;&nbsp;&nbsp;&nbsp;Scintillante,<br>
&nbsp;&nbsp;&nbsp;&nbsp;&nbsp;fulgurante<br>
ense ardens fulmina<br>
et in hostes intona!<br></p>

<p>IOAB Iam iacet caesa victima.<br>
DAV. Iacenti caput amputa!<br>
Hostes iam canunt receptui,<br>
quos penitus edomui.<br>
IOAB Ecce caput Philisthaei.<br>
DAV. <b>I</b>A<b>C</b>ET F<b>L</b>age<b>LLVM</b> dei.<br>
IOAB Ecce truces oculos<br>
tibi infestissimos<br>
cruenta clausos in morte<br>
iustissima sorte.<br></p>

<p><i>Aria</i><br>
Persequatur unus mille<br>
&nbsp;&nbsp;&nbsp;&nbsp;&nbsp;et duo decem millia,<br>
instar igneae scintillae<br>
&nbsp;&nbsp;&nbsp;&nbsp;&nbsp;urentis flamma nemora.<br>
In phalanges fugatorum<br>
&nbsp;&nbsp;&nbsp;&nbsp;&nbsp;evaginabo gladium,<br>
de cruore occisorum<br>
&nbsp;&nbsp;&nbsp;&nbsp;&nbsp;inebriabo bibulum.<br>
Hostes ense dissipabo<br>
&nbsp;&nbsp;&nbsp;&nbsp;&nbsp;acuto instar fulguris,<br>
caesum carnes devorabo,<br>
&nbsp;&nbsp;&nbsp;&nbsp;&nbsp;quis tibi, deus, similis?<br>
NATH. Convertite gladium in vaginam,<br>
gaudete ad hostium ruinam!<br>
Sagittae parvulorum<br>
factae sunt plagae eorum.<br>
&nbsp;&nbsp;&nbsp;&nbsp;&nbsp;Conturbati sunt,<br>
&nbsp;&nbsp;&nbsp;&nbsp;&nbsp;qui scrutati sunt<br>
iniquitates, scrutantesque scrutinio<br>
&nbsp;&nbsp;&nbsp;&nbsp;&nbsp;subito<br>
defecerunt, perierunt.<br>
<i>(Clauditur.)</i><br></p>

<p><i>Aria</i><br>
Exsultate<br>
et cantate,<br>
benedictus dominus!<br>
Philisthaeis<br>
Iebussaeis<br>
profligatis hostibus.<br></p>

<p>„Vivo ego“, ait dominus,<br>
„tibi, Israel, propitius<br>
ego petam ultionem,<br>
retribuam in tempore,<br>
ego utar ense vindice<br></p>

<p><i>Recitativo</i><br>
DAV. Postquam percussit dominus<br>
castra Philysthiim caelitus,<br>
superest, ut ipsi templum aedificem<br>
in urbe Ierusalem.<br>
NATH. Nunquid tu templum domino aedificabis<br>
et domum ad inhabitandum consecrabis?<br>
DAV. Videsne, quod ego habitem in domo cedrina,<br>
in medio autem pellium arca dei sit posita?<br>
Ergo domum domini,<br>
dei mei, nomini<br>
aedificabo, consecrabo.<br>
NATH. Quod corde tuo cogitasti<br>
et mente tractasti<br>
aedificare domum nomini meo<br>
et consecrare tuo deo,<br>
bene fecisti. Verum tamen<br>
multum sanguinem effudisti<br>
et plurima bella bellasti<br>
manusque tuas immundo cruore foedasti.<br>
Propeterea tu non poteris aedificare<br>
aut templum aut templi altare.<br>
Attamen suscitabo semen tuum<br>
&nbsp;&nbsp;&nbsp;&nbsp;&nbsp;post te,<br>
quod templo magnifico<br>
et pretiosissimo<br>
honorabit me.<br>
Salomon tuus filius,<br>
vir quietissimus,<br>
domum domini aedificabit,<br>
&nbsp;&nbsp;&nbsp;&nbsp;&nbsp;consecrabit.<br></p>

<p><i>Recitativo</i><br>
DAV. Salutare tuum, domine, exspectabo,<br>
viam domini praeparabo.<br>
Ipse eris exspectatio gentium et<br>
desidierium<br>
aeternorum collium. O domine,<br>
quando respicies?<br>
Quando hoc opus perficies?<br></p>

<p><i>Aria</i><br>
O utinam<br>
hanc roseam<br>
lucem, quam desuper<br>
producet Lucifer,<br>
possem videre,<br>
visa gaudere!<br>
Quae sors maneret me!<br></p>

<p>O utinam<br>
conspiciam<br>
illas delicias,<br>
quas tu, posteritas,<br>
potes videre,<br>
visis gaudere!<br>
Quae sors manebit te!<br></p>

<span class=head>Actus III</span>

<span class=head>Scaena I</span>

<span class=speaker>Licinius et Constantia.</span>

<p><i>(Aperitur thronus.)</i><br>
CON. Tuam, imperator, genibus affusam vides<br>
Constantiam. LIC. Cur veste personata ades?<br>
CON. Ne veste prodi neve cognosci queam.<br>
In castra fratris propero, nisi coniux mihi<br>
faciles det aures, nisi animum flectat suum.<br>
LIC. Video madentes irrito fletu genas.<br>
Inane munus lacrima, muliebris dolus.<br>
Lacrimam coerce! Mene sic mollem putas<br>
animoque fractum, facile quem gemitus doment?<br>
Laetam esse iubeo. CON. Quod iubes, solus potes<br>
finem dolori facere. LIC. Quid? Finem petis?<br>
Ordimur, instant alia. Neu levibus malis<br>
impende fletus! Mox erit longe aptior<br>
materia luctus, morte cum merita cadet<br>
Galilaeus ille Flavius, frater tuus,<br>
specie imperator, re tamen vera latro<br>
Orientis, usurpator imperii ferox,<br>
tyrannus, osor generis humani, impudens<br>
dirusque regum carnifex, spretor deum.<br>
CON. Heu verba, saeva verbera! Heu tristes minas!<br>
Unde ista fervent odia? Tam sterilis fuit<br>
Romana tellus, coniugem ut nullum mihi,<br>
nisi fratris hostem tulerit? LIC. Ingratum caput!<br>
Amor ubi coniugalis? Ut fratrem tegas,<br>
spolias necasque coniugem? CON. Ut fratrem oderis,<br>
sic oderis me coniugem? Nisi fratrem ames,<br>
an potes amare coniugem? Crimen doce,<br>
quod frater in te admiserit! LIC. Crimen patet,<br>
religio. CON. Quae religio? LIC. Christianus est.<br>
CON. Etiam ego Christiana sum. Christum colo,<br>
cultura semper, spiritus dum artus reget.<br>
Sic nostrum uterque reus erit. Necem irroga<br>
utrique! Si nos tale coniunxit scelus,<br>
et poena iunget. LIC. Nil agis. CON. <i>(Flectit.)</i> Per te hos precor,<br>
quos fletibus perfundo, Caesareos pedes<br>
per coniugales, quas tremens veneror, manus,<br>
miserere fratris, coniugis, vitae tuae!<br>
Hic fletus est Constantiae uxoris, preces<br>
gemitusque sunt sororis. – An retro trahis<br>
ducisque vultum? Horresne me Constantiam?<br>
LIC. An odia frangit mulier et memet mihi<br>
rapit? – Maritum vincis, exarmas, rapis.<br>
Sub lege tamen hac unica implebis? CON. <i>(Surgit.)</i> Iube!<br>
LIC. Parebis? CON. Adsum praesto. LIC. Quid bello est opus,<br>
si saeva cessant odia, si frater tuus<br>
a Christianis Flavius cesset sacris?<br>
CON. Quid loqueris? Hanc spem feceras? Quo te furor<br>
avertit? Hoc fraterna stet pretio salus?<br>
Sic perficis promissa? LIC. Sic legem accipis?<br>
CON. Ubi ille vindex Christi? Ubi religio vetus,<br>
qua nocte prima coniugem accepi inclitum?<br>
Ubi illa oborta pectori lux est tuo?<br>
Ubi angeli locutio? Ubinam illae preces<br>
devotione fervidae, plenae fide<br>
fiduciaque in Christum? Ubi est ea, quae prius<br>
radiata caeli luce mens semper tua<br>
tibi aestuavit? Ubi est pietas prior,<br>
ubi gloriosum labarum signi crucis,<br>
quo Maximinum viceras, quo fervidus<br>
ad nostra iure iurando sacra<br>
paulo antea te obstrinxeras? Vah perfide,<br>
periure, perduellis! – An et ora retrahis?<br>
Heu cui relinquis coniugem, coniux! Freto<br>
surdior! Acerbe! Barbare! Hyrcanis feris<br>
crudelior! -- -- --<br></p>

<span class=head>Scaena II</span>

<span class=speaker>Licinius solus.</span>

<p>-- -- -- Proh dubie fatorum rigor!<br>
Ambigua rerum scaena! Quo, nimium potens<br>
natura, memet coniugem invitum trahis?<br>
Frustra laboro expellere ex animo fidem<br>
Constantiae a me debitam. Frustra quoque<br>
expello conscientiam adversam mihi,<br>
quae mea remordet viscera et mentis sinum.<br>
Meliora video, video potiora et probo,<br>
peiora tamen haud improbo et pronus sequor.<br></p>

<span class=head>Scaena III</span>

<span class=speaker>Licinius, Crispus, Constantinus iunior.</span>

<p><i>(Clauditur.)</i><br>
CRI. Tibi, imperator Liciniane, candidam<br>
iussu parentis Flavii pacem fero,<br>
si pax amatur, si quid est cordi tuo<br>
sanguinis amicum vinculum. CON. Bello salus<br>
est nulla, pacem amamus et pacem damus.<br>
LIC. Veneror amica capita, cognatos meos<br>
atque venerandos Caesares, fratris quoque<br>
veneror amicum sanguinis nexum mei.<br>
Pacis statutum foedus ex mente recolo.<br>
CRI. Ex mente? Quae pax ethnicis latronibus<br>
cum Christiano principe? An concors tenor<br>
cum luce nocti atque tenebris esse poterit?<br>
Hinc Maximinum e vinculis temere eximis,<br>
illinc Dioclis foederi accedis vagus,<br>
ambiguus, anceps, perfidus patris latro<br>
et perduellis proditor. Noster tamen<br>
est misericors, est mitis augustus pater,<br>
moderatur aestum pectoris. Quanquam, tua<br>
si merita spectet, caedibus teque ac tuos<br>
delere posset, attamen pace inclitus<br>
parcit cruori civium et gaudet manu<br>
tractare molli vulnera. Cum pace omnia<br>
componere cupit bella. – Si obsequeris, tuo<br>
poteris mederi vulneri. Si autem minus,<br>
stat vindicare foedus hostile et suis<br>
stat Maximinum vinculis restituere.<br>
Vindicibus armis ethnicos delebimus.<br>
LIC. A fratre nostro fulminum quidquid strepit,<br>
inane murmur credimus. Iactat minas<br>
infirmus animus, fortis ad ferrum volat.<br>
CON. Per tot procellas Martis et per turbines<br>
tot proeliorum certa iam nostris sedent<br>
trophaea in armis, certa palmarum deus<br>
omina spopondit Flavio. Quando fremit<br>
ima revulsi sede tempestas maris,<br>
dare obsequentem fluctibus navem decet,<br>
ne vela rumpat Eurus et mergat ratem.<br>
LIC. Victoriarum quidquid est partum, meum est,<br>
opus est meae virtutis, haud patris tui.<br>
Necdum sum inermis Marte. Quo vigeat statu<br>
res nostra, mecum cogita! Sine me suos<br>
numeret triumphos frater et longo ordine<br>
victorias recenseat, seu quas fugax<br>
reliquit hostis, sive quas stratae solo<br>
urbes dederunt, sive quas cives metu<br>
trepidi obtulerunt. CRI. Palma sed quanto tua<br>
stabit cruore? Sanguini quando potes<br>
parcere, sitire civium cladem est nefas,<br>
honesta palma est, caede quae nulla venit.<br>
CON. Haec placida pacis oscula a patre accipe,<br>
auguste Caesar! Ecce manantes fluunt<br>
gratiae et amores! Patris in amplexus rue!<br>
LIC. Aliena laus indigna fit iustum viro<br>
Martem professo. Nostra si parva est tibi<br>
fortuna visque Martis, opposito lubet<br>
Marte experiri. -- -- --<br></p>

<span class=head>Scaena IV</span>

<span class=speaker>Licinius et solus quidem.</span>

<p>-- -- -- Caelicam lucem prius<br>
exstinguet ortus, referet occasus diem,<br>
pax ante fida nivibus et flammis erit<br>
et Scylla Siculum iunget Ausonio latus<br>
priusque multo vicibus alternis fugax<br>
Euripus unda stabit Euboica piger,<br>
quam ut tot cruore Caesarum aspersam manum<br>
haec nostra, Constantine, contingat manus!<br></p>

<span class=head>Scaena V</span>

<span class=speaker>Licinius et Paulinus.</span>

<p>PAUL. O maxime imperator, o clarum trahens<br>
a stirpe nomen regia, facilis mea<br>
parumper aure verba patienti excipe!<br>
Es iustus aequi cultor et recti arbiter<br>
atque moderator imperii. Hanc causam excute!<br>
Convenio mentem, convenio fidem tuam.<br>
Revolve, quaeso, et iudica! – Secta est frequens<br>
in urbe Romani orbis. Est secta improba,<br>
pretiosa sonat et grandia, at scatens dolis<br>
vana sub umbra fallit humanum genus.<br>
Simulacra adorat muta spe turpis lucri,<br>
aras cruore innoxii incassum gregis<br>
foede inquinat maculatque. Dilapidat opes<br>
et sumptibus inutilibus exhaurit tuum,<br>
princeps verende, aerarium. Sed hoc parum est,<br>
maiora referam damna: Doctrinam suam<br>
decreta contra Caesarum evulgat, probat,<br>
promulgat, exturbatque per summum nefas<br>
pacem rebellis publicam, turbat bonos,<br>
fovet scelestos resque molitur novas.<br>
Et qui sequuntur impiam hanc sectam, patrant<br>
impune quodquod legis expertes nefas.<br>
Crescunt inulta scelera, quod libet, licet.<br>
Defectione turpi ad hostem Caesaris<br>
sui tyrannum, a lege desciscunt sui<br>
domini exsecrandi et perduelles transfugae.<br>
LIC. Caput sacratum! Mysta Tyriorum sacer!<br>
Per sceptra iuro Romuli et nostrum caput:<br>
Sic pereat isthaec secta, Romani imperii<br>
impostor atque pestis humani gregis<br>
pereat Phalario in aere candentis bovis!<br>
PAUL. Alter Perille! – Venia sit dictis meis! –<br>
Alter Perille! Caesar, hanc poenam subi,<br>
quam in impios paulo antea decreveras!<br>
Nam Talionis poena in auctorem redit.<br>
Gentilium est haec secta, quae contra tua<br>
decreta, contra Flavii leges sacras<br>
simulacra adorat muta spe turpis lucri<br>
contra deum verum atque legitimum suum<br>
dominum rebellis resque molitur novas.<br>
Quis vero turpis ille sectator gregis?<br>
Tu, tu ille es, huius ille sectator gregis,<br>
tu turpis ille transfuga, a lege domini<br>
deficere non es veritus! LIC. Agnosco scelus.<br>
PAUL. Tu persecutor Christi et immanis latro,<br>
tu Christianae gentis es tortor gravis<br>
et innocentum sanguine refertus es hydrops.<br>
LIC. Agnosco, divae legis interpres sacer,<br>
agnosco facinus. – Nonne placari potest,<br>
quem credidi iratum atque inexorabilem,<br>
deus ille vester? PAUL. Facile placari potest.<br>
LIC. Ipsius ergo honoribus templum dabo<br>
ipsique veteres inter Argivum deos<br>
aram dicabo. PAUL. Ergone sociatam velis<br>
lucem tenebris? – Quam tibi notus parum<br>
deus ille noster! Ille solus vult coli<br>
solusque amari. Haud ille rivalem deum<br>
ullumve socium gloriae admittit suae.<br>
Illius arca per Philistaeos impiis<br>
invecta templis proximum evertit semel<br>
iterumque numen. Iacuit in terra Dagon<br>
verumque prono capite confessus deum,<br>
ne falsa quisquam numina huic temere audeat<br>
sociare, monuit. Ergo quos avidus tenes,<br>
absume flammis, opera mortalia, deos!<br>
Simulacra perde lignea et monstra horrida<br>
exscinde, quae tu mente non sana colis!<br>
LIC. Quis Hister aut quis Tanais aut quis Persica<br>
violentus unda Tigris aut plenus vadis<br>
Oceanus altis abluat nostrum nefas?<br>
PAUL. Haud Hister, haud Oceanus hoc delet nefas,<br>
sed una prodest lacrima. -- -- --<br>
<i>(Licinius genu flectit paenitens oculis in caelum sublatis.)</i><br>
-- -- -- LIC. O verax deus!<br>
O unice deus, Christe! Quid feci miser?<br>
Ipsi deo bellum intuli, infandum scelus!<br>
Miserere, quaeso! Paenitet, rogo veniam.<br>
Miserere, domine! Parce! Miserere, domine!<br></p>

<span class=head>Scaena VI</span>

<span class=speaker>Diocletianus et priores.</span>

<p><i>(Hic incipit catastasis.)</i><br>
DIO. Quae scaena plane indigna? Quis luctus? Quid hoc?<br>
An Christiano episcopo Caesar caput<br>
genuque flectat? Proh pudor, quantum probrum!<br>
PAUL. An imperator sordido Iovi caput<br>
genuque flectat? Proh pudor, quantum probrum!<br>
DIO. Quid? Tu sacros, Pauline, blasphemas deos?<br>
PAUL. Daemonia sunt dii gentium, quosque colitis,<br>
sunt superi inanes, arbore excisae trabes,<br>
metalla terris eruta, effigies deum,<br>
quos mala libido finxit et fabricat manus<br>
humana. Lucis crederem auctores meae<br>
mutos, inertes, lucis expertes deos?<br>
Quid sentiam de putrido trunco Iovis,<br>
ignava cuius dextera incassum gerit<br>
ignes trisulcos, cuius os lingua caret,<br>
cui cassa lucis lumina in vultu rigent,<br>
cui longa surgit auris et surdus nihil<br>
patula capessit aure? – Christiadum deus,<br>
quae dicis, audit. Corde quae celas, videt.<br>
Orbem potenti sustinet totum manu.<br>
Verbo creavit omnia atque eadem potest<br>
destruere verbo solus. DIO. Ergone est deus<br>
Galilaeus ille, qui inter homicidas duos<br>
necem probrosam subiit infami in cruce?<br>
Aut quem iuvabit ille, qui se ipsum miser<br>
iuvare tunc non potuit? PAUL. An quod mortuus<br>
in stipite crucis, displicet Christus tibi?<br>
Mors illa carnis fuerat, haud fuerat dei.<br>
Si lignum inane colitis, an lignum suae<br>
est mortis expers? Ecce, dum Christum mori<br>
potuisse vos non creditis, lignum mori<br>
potuisse cur negatis? DIO. Haud lignum, Iovem<br>
nos colimus, immortalem et aeternum deum.<br>
PAUL. Et Iupiter te fallit et lignum Iovis.<br>
DIO. Quid si hoc tibi vetus Roma loqueretur modo?<br>
<i>(Prosopopoeia Romae:)</i><br>
„Inversa rerum fata! Posteritas mea,<br>
an paenitet te matris et pudet tuae?<br>
Quis iste furor? O tempora, o mores! Quid hoc?<br>
Quid erubescis fana, quae ante annos meos<br>
tempore ab avito ritus adduxit pius?<br>
Ego: ,Faciant alii alia!‘ Quia sum libera,<br>
hoc vetere vivam more, ego colam deos.<br>
Cultus deorum domuit in leges meas<br>
orbem universum. Is cultus Hannnibalem sacris<br>
a moenibus submovit, indicio anseris<br>
is cultus a Capitolio Senones tulit?<br>
An ideo sum servata ab hoc discrimine,<br>
ut carperer longaeva longo tempore?<br>
Pacem rogo diis patriis, pacem rogo,<br>
per quos fui servata vobis, posteri.“<br>
PAUL. Quid si hoc tibi vetus Roma loqueretur modo?<br>
<i>(Prosopopoeia Romae:)</i><br>
„Quae vana nutris somnia? In pecudum fibris<br>
victoriae trophaea nequaquam latent,<br>
sed in virorum viribus. Aliis ego<br>
orbem subegeram artibus et armis meis.<br>
Nil aquila Iovis ad Romulidum aquilas facit.<br>
Insultat igitur Hannnibal vestris sacris<br>
diisque sibi contrariis ferro et face<br>
conatus urbem Romuli ire perditum?<br>
Cur se obsideri passa fuit urbs Romuli<br>
a suis amicis, pro quibus stabant dii?<br>
<i>(ironice)</i> An Senonas anser prodidit strepitu suo?<br>
An in ansere loquebatur aethereus pater<br>
Iupiter? An anseris lingua usus est?<br>
– Virtus Camilli, non religio militum<br>
prostravit hostem in rupe Tarpeia suum.<br>
Scipio Africanus victor haud inter sacras<br>
Capitolii aras, melius inter horridas<br>
Hannnibalis acies, ferrea ubi seges stetit,<br>
meruit triumphum. – Iam quid Attilium loquar?<br>
Quid Valerianum et Gallienum proferam,<br>
quorum alter imperator orbi captus est,<br>
sub altero captivus orbis exstitit?<br>
Quid ara tunc Victoriae illis profuit?<br>
Quid bestiarum sanguine aspergi iuvat?<br>
Quid in pecudibus mortuis voces dei<br>
quaeritis inanes? Vos quidem pacem diis<br>
a Caesare obsecratis, at nos Caesari<br>
pacem obsecramus auream a Christo deo.<br>
Vos opera manuum colitis, esse nos deum<br>
negamus illud omne, quod fieri potest.<br>
Vos nescientes colitis insanum Iovem,<br>
nos verba Christi audimus atque credimus.<br>
Cui maior est de deo ac deo ipsimet fides<br>
habenda? Quare prodito errore melior<br>
non erubesco cum orbe longaeva fieri?<br>
Ad corrigendum nulla sera aetas fuit.“<br>
DIO. Haec otiosa ac longa disputatio est.<br>
PAUL. Sed seria, salutaris, utilissima.<br>
DIO. Quid utile, salutare, nisi iocundum et bonum?<br>
PAUL. O caeca hominum pectora, o mentes vagas!<br>
Futura non inquiritis, solum bonis<br>
praesentibus studetis. – Actum egi, nihil<br>
proficio, nequidquam auribus surdis cano.<br></p>

<span class=head>Scaena VII</span>

<span class=speaker>Diocletianus et Licinius.</span>

<p><i>(Velum.)</i><br>
DIO. Proficiscere malis avibus in malam crucem!<br>
LIC. Haec sacra medius inter et saxa dubius<br>
quid eligat teneatve? Quam carpat viam?<br>
Quae nos in altum, non ad interitum trahat?<br>
Animus vacillat, haeret, ambiguus stupet.<br>
– Verum putari, quod colunt omnes, puto<br>
fas esse: Quidquid omnibus prodest, bonum est.<br>
Utque experimur, gloria Quiritum diu<br>
rebus secundis steterat, ubi patriis diis<br>
Romani avito ture caluerunt foci.<br>
Si possidentis melior est conditio,<br>
si pristina deum religio, si aetas vetus,<br>
si longus usus auctor est boni status,<br>
servanda tantis saeculis erit fides.<br>
DIO. Ergo procul omni, auguste, sis, Caesar, metu,<br>
patres avitos atque maiores tuos<br>
subsequere, qui feliciter patres suos<br>
fuerant secuti. – Denuo quid inter est,<br>
qua quisque sibi prudentia effingat deum?<br>
Secreta sunt, quae itinere non uno queas<br>
examinare. – Nunc ad instans proelium<br>
converte mentem! Fac, tibi procul mora<br>
Martinianus adsit! Ego reliquos tui<br>
exercitus tuebor et regam duces.<br></p>

<span class=head>Scaena VIII</span>

<span class=speaker>Diocletianus solus.</span>

<p>In turbido piscabor ac inter duos<br>
ego litigantes tertius sceptro imperii<br>
gaudebo. Parti utrique promptus, at quoto<br>
cuique fidus? – Nemini, soli mihi.<br>
Ergo resumam sceptra, conscendam thronum,<br>
imperia mihi debentur et soli quidem.<br>
Nec regna socium ferre nec taedae sciunt,<br>
nec terra binis solibus regi potest.<br>
Ius recuperabo pristinum. Eventus dii<br>
si mihi secundos denegant, Orcus dabit.<br>
Si nequeo nostra in vota superos flectere,<br>
Acheronta diro carmine movebo et Stygem.<br></p>

<span class=head>Chorus poetico-moralis II</span>

<span class=speaker>Tres peregrini Alemanni interloquente Diocletiano.</span>

<p>PER. I Welch unthier stehet da? Ein lew von oben an,<br>
von unten auf ein mensch, ein lewen gleicher man.<br>
DIO. Das sindt gwis teutsche pursch. Auch teutschlandt hat mich tragen,<br>
wo ich mit meiner faust vill daussendt teutsche gschlagen.<br>
PER. II Ach fliecht! Ach fliecht von dan. So sindt wir auch allhier<br>
o graussamer tyrann! nit sicher gnug von dir?<br>
Dio. Bleibt, freundte! bleibt allhir. Ich will nach gstalt der sachen<br>
ich schwör bey meiner trey: euch alle sicher machen.<br>
Wohin tracht eure reis? PER. III Zur heiligen kirchweich<br>
nach Tyrus trachten wir. DIO. Pfui schämbt euch eurer seuch<br>
der Christen ihrer sect, so kurz erst angefangen,<br>
pfui schämbt euch, deren gott am liechten galgen ghangen.<br>
PER. I Ihr löstert unsren glaub: alleine kent ihr raben<br>
zur wahren glaubens sonn kein adler-augen haben.<br>
PER. II Ihr blindes heiden volckh: wie seit ihr so betheret,<br>
das ihr im gottes dienst die blinde gözen ehret.<br>
Die nur von ausen golt, inwendig aschen sind,<br>
speist euch von dissen dunst, von lähren rauch undt wind.<br>
PER. III O du torrechtes volckh, die ihr verehrt die götter,<br>
seindt dise eure hilff, seindt dise eure rötter?<br>
Ich siche schon genug, wie ihr von weiten nicht<br>
ansöcht den wahren gott, das wahre glaubens licht<br>
die sonne der vernunfft nicht ein mahl könt erblickhen,<br>
weill dünst der zauberey euch zauberendte bestrickhen.<br>
DIO. Ihr seit erz-zauberer, ihr störet frid undt ruh,<br>
mit der scheinheiligkeit schlüsst ihr die pforten zu.<br>
Der wahren götter, so mit ihrer huld undt gnaden<br>
bisher das Römer-reich fridsam besizet haben.<br>
PER. I Woher kombt dise hilff? Woher kombt diser schuz?<br>
Sag mir du wüterich ich biette dir den truz,<br>
woher kombt huld undt gnad? Von gehörlosen gözen?<br>
Wie wirt ein stummer blockh euch mit der gnade lözen?<br>
DIO. Wir betten nicht das holz, dsa golt, das silber an,<br>
in himmel ist allein, der uns hier helffen kan,<br>
du götter-gott, den wir auf dem Tarpejus dienen,<br>
undt Mavors der du bist ein vatter der Quirieten<br>
ihr alten gotter auch, so rom die grosse statt,<br>
die herscherin der welt in ihren ehren hat,<br>
die das verjagte volckh die Dardanische Phrygen<br>
zu uns dahin gebracht. PER. II Wie wirt es sich da fügen<br>
das der eich helffen kan, so selbsten schwizt undt brint<br>
in höllischen schwöfl-feur wegen zahl-reicher sindt.<br>
DIO. Der Jupiter wirt selbst dis besser, als ich, wissen.<br>
Welch furien hat dich zur lesterung gebissen?<br>
Seit dem das Christnthum geschöpfet freyen luft,<br>
seidt alle barbaren undt unheil aus der grufft<br>
der höllen in d’s reich der Römer angekommen,<br>
undt haben allerley zerritung angesponnen.<br>
Ey das der teuffl hol eur sect, das aberglaub<br>
vor augen der vernunfft sich mache aus den staub.<br>
PER. III Die wahre glaubens lehr schmöckht zarten lippen bitter,<br>
doch labt ihr nectar gleich die willige gemüther.<br>
PER. I Der wahre glaub allein vergöttert unsren geist:<br>
darumen die vernunfft uns mehr vernunfftig preist,<br>
weil tugendt ist der grundt der frommen Christen herd,<br>
die tugendt aber ist ihr eigner frucht undt werth.<br>
Die tugendt kan auch lust in tott undt quall genüsen,<br>
die sindt hingögen mercht den henckher in gewissen.<br>
PER. II Ihr heyden, blinde spross, undt lasterhaffte brut<br>
denckht nur, was hie zugögen, denckht nicht ans künfftig gut.<br>
Undt wan ihr hier erblast als wie die faule blötter,<br>
welch pfau, welch adler tragt eur seel ins schloss der götter?<br>
Was hofft ihr fir ein lohn, was hofft ihr fir ein himml?<br>
Den Polyphem erbaut der ris mit sein getümml?<br>
DIO. Auch unsre götter, so mit bliz auf laster ergeen,<br>
pflögen die tugendten mit ehren-kranz zu sögnen,<br>
welche auch Jupiter mit holden aug anblickht,<br>
undt ihren selben lohn, den sie verdient, zuschickht.<br>
So balt der sindig mensch mit sinden sich vergreiffet,<br>
auch Jupiter auf ihn die donner-keile schleiffet.<br>
So balt in Troyens statt der geilheits brunst entglam,<br>
undt Paris Helenen dem Menelaus nam,<br>
entwich Minerva weckh, ihr bilt wurd fortgetragen,<br>
der stam des Dardans wurd vertilget undt zerschlagen.<br>
Hingögen Jupiter gibt Ganymed den lohn<br>
der tugendt, dem delphin im himl die sternen-cron.<br>
PER. III Das ist ein falscher schein. Das seindt nicht götter werkhe,<br>
ein gott hat dis gethan mit seiner wahren störckhe,<br>
bey euch sagt einer ja, der andere sagt nein:<br>
was mues doch dis fir ein zerriters weesen sein?<br>
Venus hat Troyen gliebt, Minerva war dar wider,<br>
Neptunus baut sie auf, Vulcanus reist sie nider.<br>
Die statt Carthago hat die göttin Juno bschizt,<br>
auf welche doch Neptun mit seiner gabel blizt.<br>
Aeneas ist in aug der Juno ein brenn-nessl,<br>
hingögen Turnus strebt durch ihr auf thron undt sössl.<br>
DIO. Ich mörckh schon mit dem schwert des muts bin ich zu schwach<br>
wo ist das andre gwer? der sebel? zum bluts tauff.  -- -- --<br>
-- -- -- OMNES TRES PER. Ach.<br></p>

<span class=head>Actus IV</span>
<
<span class=head>Scaena I</span>

<span class=speaker>Flavius Constantinus et Constantia.</span>

<p><i>(Aperitur thronus.)</i><br>
CON. Auguste frater, si tamen Constantiam<br>
adhuc sororem agnoscis, uxorem impii<br>
Liciniani coniugis, saltem pius<br>
has intuere lacrimas sortis meae!<br>
FLA. Augusta soror! – Hoc nomen est adhuc tibi<br>
per me relictum. – Ah, parce, quaeso, vulneri<br>
novum addidisse vulnus! Infelix quoque<br>
est Flavius, dum perdere illum cogitur,<br>
quem dudum amavit unice et fratris loco<br>
habere tecum voluit. CON. An coniux meus<br>
admittere istud potuit horrendum nefas,<br>
ut parricida perfidus bello tuum<br>
oppetere caput haud erubesceret? Timor<br>
me tangit haud inanis, ut ne, si reus<br>
facinoris est maritus, etiam uxor luat<br>
fraterno amore indigna, ne tua crimine<br>
intacta veniat sceleris in partem soror.<br>
FLA. Parce metui! Nil coniugis tui meam<br>
tangit sororem. Cara mihi Constantia est,<br>
quin ipse mihi Licinius etsi perfidus<br>
necdum tamen deletus animo Flavii.<br>
CON. Sceleste coniux, miserum et ingratum caput,<br>
in tam benignum Caesarem insanam manum<br>
ut stringeres, quis te impulit saevus furor?<br>
FLA. Nempe in furorem induxit insani furor<br>
Diocletiani, auctore quo Constantiae<br>
consilia sprevit, Maximinum e vinculis<br>
absolvit et turpissima Christum suum<br>
defectione deseruit. – Adeo mala,<br>
adeo periculosa sunt contagia<br>
perversa, conversatio atque societas.<br>
CON. Si bellum in animo est fratris, ah fratrem precor,<br>
suspende saltem fulmen et iustam licet<br>
sententiam, cognoscere errorem suum<br>
dum possit hostis perfidus te episcope<br>
Pauline commonente. FLA. Non est remedium,<br>
quod non adhibui huic vulneri. Crispus tuus<br>
alterque frater missus est, ambo simul<br>
cecinere surdo. Missus est episcopus<br>
cecinitque surdo. Solum adhuc superest tibi,<br>
ut pertinaci suadeas, Christi ad sacra<br>
ut redeat a gentilium invisis diis,<br>
ut sponte supplex Flavii clementiam<br>
studeat mereri. CON. Gratiae an locus super?<br>
FLA. Si Christianus supplicet, si seria<br>
id exsequatur mente. CON. Si totidem viri<br>
a coniuge impetrare potuerunt nihil,<br>
quid impetrabit femina? Nihil, nisi novum<br>
vulnus doloris hic mihi aspectus feret<br>
tam pertinacis coniugis. Quid? Quod et ego<br>
remedia adhibui cuncta, maerores, preces,<br>
planctus, dolores, lacrimas, egi nihil.<br>
Ergo omnis in te frater est fiducia,<br>
ut absque saltem sanguine, absque proelio<br>
domes rebellem aut differas in crastinum,<br>
quod mente tractas. FLA. Quid, soror? Si proelium<br>
differe in animum inducerem, fratri tuo<br>
quo pacto eris sollicita? Discrimen mihi<br>
periculumque cresceret longa mora.<br>
An ergo, si suspendier fulmen cupis,<br>
plus fratre Christiano amabis coniugem<br>
et fratris hostem et perfidum a Christi fide<br>
sacrisque nostris transfugam? CON. Ah, maritum amo<br>
simulque fratrem diligo et Christum magis.<br>
Natura, sed quo pertrahis Constantiam?<br>
FLA. Ad recta, non ad devia viarum trahat<br>
te Christus et religio, te dignam coniuge<br>
feliciore coniugem Constantiam!<br>
CON. O lucta acerba! O vulnus! O duplex dolor!<br>
FLA. Quid, anime, cessas? Quid gemis? Quid fluctuas?<br>
CON. Heu torqueor! Heu scindor, in partes trahor.<br>
Heu, quid reclamat animus hinc et hinc meus?<br>
FLA. Constanter age, Constantia! Attonitae magis<br>
moderare menti! Sequere, quo fatum vocat,<br>
quo te religio Christiana pertrahit<br>
fraterque Constantinus augustus iubet.<br>
– At nunc dolori ad tempus indulge tuo!<br></p>

<span class=head>Scaena II</span>

<span class=speaker>Flavius Constantinus, Crispus, Maximinus.</span>

<p><i>(Aperitur carcer.)</i><br>
CRI. En praeda, Constantine! Sat notus tibi<br>
en Maximinus vinculo abrepto semel<br>
solutus iterum cecidit in casses tuos.<br>
FLA. Quae sors solutum vinxit et vinclis dedit?<br>
CRI. Attende, dicam. Ubi sumus, pater, tua<br>
legatione functi, hostilibus castris redux<br>
ego pingue reperi hoc spolium et abrupta mora<br>
ad te redux. MAX. <i>(Egreditur.)</i> O funus, o frustra meum<br>
quid protraho? Qui matris ipso ex ubere<br>
in bella raptus Martis adolevi in sinu<br>
totiesque pugnas inter et strages virum<br>
necem irretorto lumine instantem tuli.<br>
Occurrere quid hodie horream instanti neci?<br>
– Occurro, rerum iam satis, vitae satis<br>
mihi fluxit, unde et posse didiceram mori<br>
et velle. Modo hic inveniat ultorem cruor!<br>
<i>(Militi e manu pugionem abripit se ipsum confossurus.)</i><br>
– Age mucro, nostro sanguine rubesce et latus<br>
hauri nocentis! Cum impetu toto veni!<br>
FLA. Cohibete dextram! -- -- --<br>
<i>(Pugio ipsi extrahitur.)</i><br>
-- -- -- MAX. Moriar! Ah sine, moriar!<br>
FLA. Moriaris, at qua perfidos decet manu<br>
carnificis. Hinc abstrahite! Quam mortem petit,<br>
det perduelli carnifex! MAX. Moriar lubens,<br>
ego regium, senile, venerandum caput<br>
subdam securi. – Confluite, satellites,<br>
facessite et me, adsum, opprimite, longas moras<br>
abrumpite! Iras, arma, vim, furias, neces<br>
coniungite! FLA. I! Ergo morere, tyranne, morere!<br>
I ad inferos, dic Flavii temet manu<br>
audisse! – Supplicium ultimum, miles, para!<br>
<i>(Carcer aperitur.)</i><br>
– Venite mecum, Caesares, tot iam antea<br>
titulis superbi et incliti victoriis!<br>
Arma, arma, miles! Proelium litui increpent!<br>
<i>(Inflatur buccina.)</i><br>
Effundite aciem campo et incautum undique<br>
irruite in hostem! Licinius adhuc est super,<br>
devota nobis victima. Is solus furit<br>
stratis tyrannis omnibus, cuius cruor<br>
fuso parentans sanguini inferias dabit.<br>
Sub glorioso labaro invictae crucis<br>
pugnate mecum fortiter! Strictus mucro<br>
veterem cruorem exhauriat, venas quoque<br>
vacuas mei hostis sanguine novo repleat!<br>
Iam Christiana sacra demum ab ultimo<br>
dedecore vindicate et aeterno deo<br>
reparate Christo ecclesias, quas antea<br>
ferro, minis, ignibus, clade ultima<br>
furor tyrannum diruit! Vestra in manu<br>
stant templa, stant altaria atque caelites,<br>
stat religio, stat vita, libertas, honor,<br>
res publica, patria, coniuges et liberi<br>
et ante reliqua, principis vestri salus.<br></p>

<span class=head>Scaena III</span>

<span class=speaker>Remanet Maximinus.</span>

<p><i>(Ferale pegma struitur a carnifice. Bini satellites Maximinum custodiunt.)</i><br>
Erumpe in iras, anime! Nunc rivis cruor<br>
iterum redundet, orbis in flammas eat,<br>
ut omnium uno in capite plectatur scelus.<br>
Discissa tellus faucibus ruptis hiet<br>
mergatque miserum, condar et vivens adhuc<br>
Phlegethonte toto! Dira Furiarum cohors,<br>
dirae sorores Tartari e fundo excitae,<br>
discors Erynnis veniat et geminas faces<br>
Megaera quatiens! Non satis magno meum<br>
ardet furore pectus in Christi fidem,<br>
qui mihi tyrannus, carnifex, qui me et meos<br>
mactat, trucidat, iugulat infensus deus.<br>
Adhuc in Orci sulphure accensus tibi<br>
semper rebellis spiritum infestum traham.<br>
Ibi, Christe, adesto semper iratus mihi<br>
et me vicissim semper iratum tibi<br>
hostemque dirum senties. Nunc interim<br>
non imparatus morior et mortem ambio.<br>
Ignavus est, quicunque praeoptat mori,<br>
cum non necesse est. Ita pariter ignavus est,<br>
qui, cum necesse est, refugit. Igitur, o ferox,<br>
crudelis, atrox, barbare, immitis deus<br>
Galilaee, lambe sanguinem, immanis, meum!<br>
Et qui haud ferarum, at Caesarum tabum sitis,<br>
nostro cruore pascere, immitis canis!<br>
Victor inimice et tristis, exsulta, deus!<br>
Gaude et triumpha, cor ferum satia, dies<br>
festos age et laetare! Vicisti. Bibe,<br>
bibe satur! Istum sanguinem petitur. Bibe!<br>
<i>(Deponitur cidaris et vincula.)</i><br>
– At tu, satelles, conde Caesareum hoc caput<br>
imo sepulchro, ne mihi hic illudere<br>
possit iacenti Christus, immitis deus.<br>
<i>(Maximinus capite plectitur. Pegma cum trunco manet, sed clausum.)</i><br></p>

<span class=head>Scaena IV</span>

<span class=speaker>Diocletianus et satelles.</span>

<p>DIO. Ubi Maximinus Caesar? SAT. In carcere. DIO. Seras<br>
mihi relaxa carceris! SAT. Non amplius<br>
invisere illum poteris. Implacabilis<br>
est Caesar, ira Flavii haud flecti potest.<br>
DIO. Truculenta si ira Flavii haud flecti potest,<br>
frangi potest. SAT. I, frange, si frangere potes!<br>
<i>(Aperitur carcer. Caput sanguine manans manu carpitur.)</i><br>
Ecce solium, en pegma, en coronatum caput,<br>
en Maximini purpuram, haud sceptri quidem<br>
fulgore, morte pallidam ipsius manum!<br></p>

<span class=head>Scaena V</span>

<span class=speaker>Diocletianus remanet.</span>

<p><i>(Clauditur carcer.)</i><br>
Dii fulgurantes, vindicem irati manum<br>
rotate! Tuque cuspide trisulca potens<br>
opprime rebelles, Iupiter, Christi asseclas!<br>
Non sic abibunt odia, vivaces aget<br>
violentus iras animus et saevus dolor<br>
aeterna bella pace sublata geret.<br>
Quae bella? Quidquid horridum tellus creat<br>
immensa, quidquid pontus aut aer tulit<br>
terribile, dirum, barbarum crudeleque,<br>
in Christianum protinus gregem ruat!<br>
Mactetur hostis, subtrahant se se meo<br>
sidera furori, sidera invadam ferox!<br>
Si quis sub astris invida torques manu<br>
non paria nobis sceptra, quem Christum vocat<br>
servile vulgus, exsere e caelo pedem,<br>
descende caelo, Martium hunc campum subi!<br>
– Non audet mecum congredi. -- -- --<br></p>

<span class=head>Scaena VI</span>

<span class=speaker>Diocletianus, Martinianus, Valens, milites.</span>

<p>-- -- -- MAR. Quis hic furor?<br>
VAL. Quis hic tumultus pectoris, Diocles, tui?<br>
DIO. Turbata mihi sunt omnia, quietum nihil.<br>
Actum est, perimus, nisi hodie iuncta simul<br>
opera opprimamus Flavium, Christi asseclam.<br>
Iam Maximinus innocens poenas dabit.<br>
Lentum est dabit, dat. Hoc quoque est lentum, dedit.<br>
Iacet peremptus, Flavius regna occupat,<br>
conatur ire perditum nostros deos<br>
et te, Dioclem, Licinium leto petit.<br>
MAR. Dirum, nefandum, perfidum, ingratum caput!<br>
DIO. Nemo iurabit, nemo ad oppressae domus<br>
auxilia veniet? Cernit hoc tantum nefas<br>
gentilis orbis? MAR. Cur diem questu teram?<br>
Mactetur hostis! VAL. Pereat hac adhuc die!<br>
MAR. Forsan, Diocles, Flaviae genti studet<br>
pronior Olympus? DIO. Studeat, ego caelum impetam<br>
et astra vindex more Titanum eruam!<br>
Quodque invidentis numinis negat manus,<br>
florum parabit. MAR. Te, huius heros temporis,<br>
spoliis onustum et messe palmarum gravem,<br>
quas vestra bello invicta collegit manus,<br>
clarum triumphis, paene adorandum caput,<br>
pavescit orbis fulminis more efferum.<br>
Te Franco sensit, sensit Hispanus ferox,<br>
te sensit Oriens totus et totum mare.<br>
Si vestra nobis Licinium manus asserat,<br>
imperia tibi Licinius reddet sua.<br>
Te, te abdicato iure sceptrorum miser,<br>
populus reposcit, milites favent, duces<br>
student, senatus flagitat, iubent dii.<br>
OMNES. Diocletianus vivat et sceptrum gerat!<br></p>

<span class=head>Chorus II></span>

<span class=speaker>Salomon, Sadoc, Nathan.</span>

<p>SAD. <i>(ariose)</i> Canite tuba in Sion, canite iterum!<br>
Haec dicit dominus, deus exercituum.<br>
Ecce ego contra consilium Achitophel,<br>
unxi te in regem super Israel.<br></p>

<p><i>Recitativo</i><br>
NATH. Accipe diadema regium<br>
et regni testimonium!<br>
Accipe sanctum gladium,<br>
quibus telis<br>
prosternes adversarios Israelis.<br>
SAD. Sede igitur supersolium David,<br>
in quo ipse super Israel quadraginta<br>
annis regnavit.<br></p>

<p><i>Aria a due</i><br>
SAD. Te deus unxit dominus<br>
super hereditate,<br>
quam tibi dedit providus<br>
divina maiestate.<br>
NATH. Dux, rector, pater patriae!<br>
In throni firmamento<br>
normam tenens iustitiae,<br>
dei tui memento.<br>
SAL. Qui me elegit principem,<br>
nutum dei adoro,<br>
ut servum servet humilem,<br>
opem dei imploro.<br>
CHORUS Regnum deus amplificet<br>
invicto Salomoni,<br>
nomen regis magnificet<br>
in summitate throni.<br>
SAD. Te solum legit dominus.<br>
SAL. Indignum legit regem.<br>
SAD. Complectitur te populus.<br>
SAL. Complector carum gregem.<br>
SAD. ET NATH. Sic regnet rex, altissimi,<br>
CHORUS. quem dei fecit lex.<br>
SAD. ET SAL. ET NATH. Vox populi vox domini.<br>
CHORUS. Sic noster vivat rex!<br></p>

<p><i>Recitativo</i><br>
SAD. Nunc ergo audi vocem domini,<br>
templum ipsius nomini,<br>
quod pater tuus David<br>
olim inchoavit,<br>
inchoatum consummabis,<br>
consummatum consecrabis.<br></p>

<p><i>Recitativo</i><br>
SAL. Benedictus dominus deus Israel,<br>
deus Emmanuel.<br>
Devicto Adonia rebelli<br>
in die pugnae et belli<br>
templum consecrabo<br>
altissimique nomini dedicabo.<br></p>

<p><i>Aria</i><br>
Accipe, domine,<br>
in tuo nomine<br>
holocautomata<br>
et thymiamata,<br>
&nbsp;&nbsp;&nbsp;&nbsp;&nbsp;quae<br>
non tam a me<br>
sunt quam a te.<br></p>

<p>Hoc sacrificio<br>
vota propitio<br>
reddite domino!<br>
Rata sit iussio,<br>
&nbsp;&nbsp;&nbsp;&nbsp;&nbsp;lex,<br>
quam facit rex,<br>
quam firmat grex.<br></p>

<p><i>Recitativo</i><br>
SAD. Ecce, dum templum sanctificas,<br>
ignis super victimas<br>
de caelo descendit<br>
et holocausta comprehendit.<br>
SAL. <i>(ariose)</i> Ecce maiestas domini<br>
hoc templum suo nomini<br>
sacrum sanctificavit.<br>
En dominus in nebula<br>
cohabitans hac gloria<br>
hoc templum illustravit.<br>
SAD. Vivo ego, dicit dominus,<br>
cuius deliciae sunt esse cum hominibs,<br>
elegi hanc domum et sanctificavi,<br>
quam supra verticem montium fundavi.<br>
Exaudivi tuam orationem,<br>
quae ad me ascendit per cordis devotionem<br>
in odorem suavitatis<br>
in hac die solemnitatis.<br></p>

<p><i>Aria</i><br>
Si ambulabis coram me,<br>
ut pater tuus David<br>
perfectus ambulavit<br>
in semita iustitiae,<br>
aperientur oculi<br>
et aures imploratae<br>
non erunt obduratae<br>
ad domum sacrificii.<br></p>

<p>Si vero me reliqueris<br>
a deo tuo aversus,<br>
ad exteros conversus<br>
in vias pravas iveris,<br>
a facie proiiciam<br>
hoc templum Salomonis,<br>
et cum oblatis donis<br>
extradam in parabolam.<br></p>

<p><i>Recitativo</i><br>
SAL. Sit ergo haec domus domini<br>
in sempiternum habitaculum<br>
firmissimumque solium,<br>
confitemini domino bono,<br>
qui sedet super Cherubim in hoc throno.<br>
Erit nomen tuum ibi nomen mite.<br>
Hic peccata populi tui dimitte!<br>
Custos foederis et misericordiae,<br>
hic parce nobis, domine!<br></p>

<p><i>Aria in duetto</i><br>
SAL. Si pallida fames laborat,<br>
te patrem, ut panem des, orat,<br>
si spissa caligine pestis<br>
divinae vindictae sit testis,<br>
si exsulet aurea pax.<br>
Si horridus ore cruento<br>
Mars infremat aereque lento<br>
circumsonant arma, si satis<br>
ferroque flammaque vastatis<br>
exarserit bellica fax.<br>
SAD. Si populus oraverit,<br>
hoc templum frequentaverit,<br>
deo confessus fuerit,<br>
peccati paenituerit,<br>
SAL. Exaudi nos!<br>
SAD. Exaudiam vos.<br>
SAD. Preces vestras exaudiam,<br>
propitius aspiciam<br>
me invocante populo<br>
de caeli habitaculo.<br>
SAL. Exaudi nos!<br>
SAD. Exaudiam vos.<br></p>

<span class=head>Actus V</span>

<span class=head>Scaena I</span>

<span class=speaker>Constantia sola.</span>

<p>Quae vota faciam? Suspiriis quibus deos,<br>
quo mentis aestu, qua fatigabo prece<br>
dubia ipsa et amens, dum riget belli furor,<br>
dum pertinaci pugna conseritur manu?<br>
Pugnatur, uno tota momento salus<br>
et summa pendent fata, miseranda, horrida.<br>
Quam tenuis ille filius, e quo aut coniugis<br>
pendet salus aut fratris excidium aut salus<br>
fratris, mariti interitus! O sortem asperam,<br>
cum parcis et cum saevis ex aequo malam!<br>
Quocunque Martis alea ambigui cadat,<br>
occidimus. Instat certus hinc illinc dolor<br>
et par utrinque. Quidquid hac pugna perit,<br>
mihi perit. Ecquo vota convertam? Deos<br>
fratri apprecabor? Coniugi cladem infero.<br>
Aequos marito an invocem? Evado pia<br>
in coniugem uxor, impia in fratrem soror.<br>
– O Flavii tristem et Licinii memoriam!<br>
Hic est maritus, ille frater, fratrem amo,<br>
magis maritum. Christum amo attamen<br>
magis marito. – Sed quid hoc? Superi malum<br>
avertite omen! Omen infaustum! Quid hoc?<br>
Concursus armatorum in occursu ferox,<br>
flatus equorum, clamor occumbentium<br>
gemitusque, tinnientium armorum sonus<br>
procul audiuntur. – Eheu, quis huc gradum?<br>
Quid video? Quae portenta, quae monstra horrida?<br>
– Quae signa vos ex proelio adfertis mihi?<br></p>

<span class=head>Scaena II</span>

<span class=speaker>Constantia, Iulius Licinius et Hannibaleianus cum vexillis laceris.</span>

<p>CON. Quae signa vos ex proelio adfertis mihi?<br>
IUL. Cruenta. CON. Cuius sanguine?<br>
HAN. Ah mater! CON. Patri quid accidit?<br>
IUL. Eheu, totus infremo. HAN. Totus furo.<br>
CON. Quid genua titubant? Quid vagi trepidant pedes?<br>
IUL. Ubi sum? HAN. Quis horror artuum et dentium rigor?<br>
CON. Ad vos redite! HAN. Ah mater, heu, veros nimis<br>
monitus dedisti Licinio, infausto patri.<br>
CON. Ah nate, quid igitur patri triste accidit?<br>
IUL. Horrescit animus. HAN. Lingua torpet. CON. Dicite!<br>
IUL. Iam stabat acies utraque et ferro et neci<br>
parata, iamiam buccina clara dedit<br>
signum tibicen Marticum, cum cursu efferus<br>
et voce praeceps intonans media advolat<br>
per tela Caesar Flavius, frater tuus<br>
augustus. Ille precibus, imperio, minis<br>
instigat hostem in nostra praecipitem agmina.<br>
Victora, dea ambigua cui faveat magis,<br>
utramque media inter aciem fessis diu<br>
pependit alis, donec effreni impetu<br>
molitus aciem rumpere in nostros equo<br>
invectus equites Flavius reperit viam,<br>
qua Caesar armis Licinius in hostem excitis<br>
cornu sinistrum rexit. Huc omne infremens<br>
coaluit agmen subito et inclusum premens<br>
late ingruebat. Flavius victor equitem<br>
stimulabat in nos plurimum denso agmine,<br>
instabat urgebatque, donec Licinius<br>
victos manus tradiderit. CON. Hoc demum exitu<br>
confecta res est? Quae fuga oppressum abstulit?<br>
HAN. Omitte plura scire! CON. Si scis, dicito!<br>
HAN. Vocem resorbet clausus hoc sinu dolor.<br>
CON. (ad Licinium) Augusta sic te filium mater iubet.<br>
IUL. Non imparatum istis malis animum gere!<br>
Ictus sagitta cecidit. – Exceptus solo<br>
frustra arma in hostem iecit adiectis minis,<br>
clipeum coruscans aeneo nimbo gravem.<br>
<i>(Constantia in deliquium cadit.)</i><br>
HAN. En ipsus huc adfertur, en oculos subit,<br>
in scuta denso militum exceptus grege!<br>
Vivens adhuc notat oculis Constantiam.<br></p>

<span class=head>Scaena III</span>

<span class=speaker>Licinius, Constantia, Iulius Licinius iunior, milites in scutis Licinium sustentantes.</span>

<p><i>(Aperitur. Licinius vulneratus e proelio a militibus suis adducitur.)</i><br>
CON. O scaena rerum tristis! – O coniux miser<br>
et nemini miserabilis praeter tuam<br>
Constantiam! IUL. O care pater! HAN. Infelix pater!<br>
CON. Miserande coniux! Talis uxori redis<br>
sive potius reveheris. LIC. Ah, coniux mihi<br>
veneranda! Quid non debeo curis tuis?<br>
CON. Quas tamen acerbo corde sprevisti miser.<br>
LIC. Accede propius! Vulneris hiulci dolor<br>
vocem loquenti reprimit. CON. Accedam lubens.<br>
LIC. O cara mihi Constantia! O coniux mea!<br>
Lacrimas coerce, contine fletus tuos!<br>
CON. Heu misera fata, fata deploro tua.<br>
Ignava cur pro coniuge hunc manum meam,<br>
hoc pectus haud obieci, ut ipsum hoc per latus<br>
latus petendum coniugis mei foret.<br>
Aut, quod minore impendio staret mihi,<br>
cur velut Amazon altera ardescens minis,<br>
cur non adivi proelium atque hostium aciem,<br>
in te ruentes ut vel arcerem manus<br>
vel ipsa pro te vulnus exciperem lubens?<br>
LIC. Abunde vixi, cara, regnavi, fui.<br>
Regnare et esse et vivere is vetat deus,<br>
quem Christiana religio Christum vocat.<br>
CON. Hunc obsecrando et flendo placabis deum,<br>
si praemittentem sceleris admissi piget.<br>
LIC. Non sceleris ulla memoria obstringit animum.<br>
Iustitia eadem, qua intuli bella, reppuli.<br>
Cognatione caelitum sceptrum datum<br>
sine labe cepi, labe servavi vacans.<br>
Populo Quiritum profui, dum praefui.<br>
Prodesse, non praeesse meliorem ratus<br>
sortem esse iusti principis. Primo loco<br>
mihi cordi erat cum publicae rei salus<br>
tum subditorum commodum. Mors itaque<br>
complebit una vota morituri omnia.<br>
CON. O caeca mens! O misera conditio viri!<br>
LIC. O me beatum! – Tantum abest, ut sim miser.<br>
O auspicata, o hilaris, o felix dies,<br>
qua denique ex hac vita ad aeternos Lares<br>
migrare possim et reddere petenti queam<br>
naturae avitum debitum, ut fidei bonae<br>
debitor. Ut illud reddam, anhelo, gaudeo,<br>
exsulto. Moeror absit et dolor et metus!<br>
Melior sophia est, quae docet, quam corpore<br>
beatior sit animus et, quoties quidem<br>
deterior a meliore conditio statu<br>
solvatur, esse gaudii, haud luctus locum.<br>
Quid? Quod secundi caelites piissimis<br>
quibusque mortem in praemium interdum dabant?<br>
Igitur tametsi vita succumbat mihi,<br>
non tamen ego unquam Caesar occumbam neci.<br>
Nec morte cado, sed surgo. Nec iacere tam,<br>
quam stare videor. Mors enim insultat pigris,<br>
sed fortibus non obstat. Abiectos premit,<br>
sed stantibus recedit. – Ergo lacrimis<br>
caelo propinquum principem atque luctibus<br>
nolite, quaeso, excipere, seposito obice<br>
non impedite ad astra properantem! Modo<br>
digredior ex hoc orbe. IUL. Iam vox deficit.<br>
HAN. Exhalat animam. CON. Siste, per deum precor,<br>
ah siste, grandis anima! Si fatum vocat,<br>
te sepeli in isto pectore et meo tuum<br>
in corde conde spiritum! – HAN. At quis huc pedem?<br>
Suprema nobis hora, mater, imminet.<br></p>

<span class=head>Scaena IV</span>

<span class=speaker>Flavius Constantinus, Constantia, Licinius iunior et Hannibaleianus.</span>

<p>CON. Ah frater! Ah tyranne, frater! FLA. Ah soror!<br>
CON. An hoc patrare Flavius, frater meus,<br>
tyrannus haud erubuit, ubi mei coniugis<br>
cruore sparsa tristis erubuit manus?<br>
An non pepercit vinculo sacerrimo<br>
affinitatis? FLA. Arma non servant modum.<br>
Nec temperari facile nec reprimi potest<br>
stricti ensis ira, bella delectat cruor.<br>
CON. In hasne spes Constantiam, frater, tuam<br>
sponsam dedisti Licinii infaustam toro,<br>
in hasne spes hunc Caesarem ad thronum imperii,<br>
ad summa promovisti, ut ipsius nece<br>
invadere queas coniugem, neptes, nurus,<br>
natos, sororem parricidali manu?<br>
– Horresco misera! Coniugem a fratris manu<br>
video peremptum. O triste mihi spectaculum!<br>
Hanc aream, quam calco, fraternus mucro<br>
cruore tinxit coniugis. O horror gravis!<br>
Et coniugalem sanguinem adspersit mihi.<br>
O facinus atrox! O inauditum nefas!<br>
FLA. Augusta soror! Ah video, tibi nondum satis<br>
patere nostra consilia. Christi fides<br>
aut vita vestri coniugis fuerant pari<br>
periclitatae sorte. Non ambae simul<br>
stare poterant, uti Christiadum effusus cruor<br>
testatur et tot martyrum occisum chorus.<br>
Quaenam igitur harum potior est causa? Religio<br>
an Christiana? An vero nexus sanguinis?<br>
CON. Auguste frater! Conqueror belli exitum,<br>
non causam. FLA. Age, soror, fortior temet tuos<br>
supra dolores surge! Nunc siste lacrimas!<br>
Absterge fletus, comprime dolorem, soror!<br>
Infragilis ubi prior animus? Ubi virtus prior?<br>
Quam fata nobis destinant, isthaec gravis<br>
fortuna tibi viriliter, Constantia,<br>
constanter est ferenda. – Funus tollite,<br>
cui iusta non iniusta persolves brevi!<br></p>

<span class=head>Scaena V</span>

<span class=speaker>Paulinus et priores.</span>

<p>PAUL. Turbata adhuc est scaena? FLA. Tranquilla omnia.<br>
Hostis cruento cecidit in bello meus<br>
Licinius. Imo in carcere scelestum antea<br>
immisit Orco spiritum Daza impius.<br>
Cecidere eodem funere tyranni truces,<br>
Diocletianus unus est nobis super<br>
sibi paulo post suus futurus carnifex.<br>
PAUL. Haec opera non humana sunt, manus dei<br>
excelsa facit haec omnia. Ita miseros facit,<br>
quos ira vindex caelitum sontes premit.<br>
Violenta nemo imperia continuit diu,<br>
moderata durant. Quoque Fortuna altius<br>
erexit ac levavit humanas opes,<br>
hoc se magis deprimere felicem decet.<br>
FLA. Grates Olympo, exosculor nutum dei,<br>
qui vincit hostes improbos. PAUL. Supra petram<br>
ecclesia est fundata. Si ipse Tartarus<br>
et Pluto in illam insurgerent, Orcus tamen<br>
non praevaleret versus Hanc Christi petram<br>
nec ipse quidquam Cerberus in illam suo<br>
terribilis ore efficeret. Adeo tu regis,<br>
vincis, triumphas, Christe! Tu solus deus,<br>
tu persecutorum hostium sternis minas,<br>
tu solus es, tu verus et verax deus.<br>
FLA. Ergo hostium detumeat insanus furor,<br>
qui saeva diu super arma sedit horridus,<br>
rictu cruento fremuit et Christi gregis<br>
sitivit atrox sanguinem! Strati quoque<br>
omnes tyranni nemine excepto iacent.<br>
Religio Christo sacra, templorum nitor,<br>
ecclesiarum cultus, ararum decus<br>
ubique crescat, floreat, surgat velim.<br>
Adsint reliquiae martyrum e recentibus<br>
bustis legendae, quae sepulchro altarium,<br>
Pauline, possis inserere, vates sacer,<br>
et unctione chrismatis templum Tyrium<br>
Solymumque consecrare Christiadum deo,<br>
ut, unde dona accepimus sceptrum et thronum,<br>
illius honori decima reddatur mea.<br>
PAUL. Patescat arca principis et aerarium<br>
excipiat ore patulo ovantis gaudium<br>
clerique populique omniumque civium<br>
laetos honores, musicos plausus, choros,<br>
alacresque cantus, vota publica et preces<br>
deique deiparaeque honorem et gloriam!<br></p>

<span class=head>Epilogus</span>

<span class=speaker>Themis dea, Apollo et Musae.</span>

<p><i>(Aperitur Parnassius.)</i><br>
<i>Recitativo</i><br>
APO. Ergo Themi, quae fixa fatali lege<br>
divina praescis gubernacula<br>
per caelica oracula<br>
a Iove, deorum et hominum rege!<br></p>

<p><i>Recitativo</i><br>
THE. Ego sum, quae prima ceremonias<br>
dedi mortalibus, immortalibus sacriferas.<br>
Placet hoc vestrae religionis specimen,<br>
placent nova templa, attamen<br>
<i>(ariose)</i> templa reor dici, quae mons Sabiona dicabit,<br>
Brixina perficiat, Leopoldus mysta sacrabit<br>
non mihi, sed Themidi meliori templa Sophiae,<br>
divinae et divae matri renovanda Mariae.<br></p>

<p><i>Aria (trochaica)</i><br>
Innoventur hac in die<br>
soni dulcis symphoniae<br>
ad festiva gaudia.<br></p>

<p>Sabiona laeta plaude,<br>
prima mater, et congaude<br>
fortunata Brixina!<br></p>

<p>Primus Cassiani labor<br>
in hoc coeptus monte Thabor<br>
Sabionae tumulo<br>
est in templo Brixinensi<br>
dedicando hoc in mense<br>
suo acutus cumulo.<br></p>


<p><i>Recitativo</i><br>
APO. Ecce caelestis fulgor dea propitia<br>
iam implet templi limina.<br></p>

<p><i>Chorus Appolinis et Musarum</i><br>
O Themi, antiquo generata caelo,<br>
prima quae pulso veneranda Belo<br>
praescias sortes homini dedisti<br>
et docuisti<br></p>

<p>prima quae ritum superos colendi<br>
tureque accenso pecus offerendi,<br>
victima ut possit recreare caesa<br>
numina laesa.<br>

<p>A domo sancta omne malum repelle,<br>
ne fretum terrae fieret rebelle,<br>
sol tuus spectet nebula remota<br>
publica vota.<br></p>
       </body>
   </text>
</TEI>
